<doc id="1685" url="https://sk.wikipedia.org/wiki?curid=1685" title="Móhandás Karamčand Gándhí">
Móhandás Karamčand Gándhí

Móhandás Karamčand Gándhí (मोहनदास करमचन्द गांधी)(* 2. október 1869, Pórbandar, India – † 30. január 1948, Naí Dillí, India), nazývaný aj Mahátmá (Veľký duch), bol indický mysliteľ a politik. Najvýznamnejšia postava indického národnooslobodeneckého hnutia proti britským kolonizátorom. Zakladateľ učenia nazývaného gándhizmus.
Gándhí bol tvorcom metód nenásilného odporu proti koloniálnej vláde, propagátorom rasovej a náboženskej rovnoprávnosti v Indii a čelnou postavou indického národného hnutia za nezávislosť. Východiskovým princípom jeho filozofie je stotožnenie Boha a pravdy. Pochopenie pravdy je spojené s procesom mravného sebazdokonaľovania. Jeho etické názory sa zakladali na džinistickom princípe ahínsa (zákone lásky a zákone utrpenia) a na princípe brahmačarje (nepripúšťajúcej zhovievavosť k ľudským slabostiam), aparigany (nezištnosti) atď. Vo svojich názoroch na vzťah Východu a Západu na rozdiel od Thákura zastával heslo „non-cooperation“.
Život.
Detstvo a škola.
Gándhí sa narodil v Indii, v tom čase kolonizovanej Spojeným kráľovstvom (Británia si celkom podmanila Indiu v roku 1818, kedy rozdrvila posledného miestokráľa Maráthov). Mahátmá Gándhí pochádzal z podkasty vaišjov z kasty banijov. Táto kasta sa zväčša živila obchodom a poľnohospodárstvom. Jeho otec, Karamčand Gándhí, bol ministerským predsedom zväzového štátu Pórbandar. Matka Putlibáí bola silno nábožensky založená. Mal dvoch bratov a jednu sestru. Školu navštevoval najskôr vo svojom rodisku. Pokračoval v Rádžkóte na obecnej škole a v dvanástich rokoch na vyššej škole. V trinástich bol už ženatý. Stratil tak jeden rok štúdií, ale napriek tomu pokračoval v štúdiu. Pôvodne chcel byť lekárom, ale pod nátlakom rodiny sa rozhodol pre štúdium práva.
Gándhí sa v štrnástich rokoch života stretáva s Tulasidovou knihou – Rámájana. Tú považoval až do konca svojho života za najznamenitejšiu náboženskú knihu. Jeho otec po ťažkej chorobe zomrel krátko po jeho šestnástom roku. Gándhí v tej dobe počal so svojou ženou dieťa, ktoré po pôrode zomrelo. Toto znamenie bral ako trest za to, že poľavil v starosti o otca a nechal sa zlákať žiadostivosťou.
&lt;br&gt;V otázke viery bol Gándhí veľmi neistý. Po otcovej smrti sa stretol s Bhagavadgítou, ktorá ho nadchla až neskôr, keď držal 21-dňový pôst za zjednotenie moslimov a hinduistov. Jeho prístup k náboženstvu sa menil, postupne si však začal vytvárať vlastné názory. Spoznal, že kresťanstvo je pre neho krajne odpudivé a stále viac sa upieral k teizmu.
Jeho postoj k britskej vláde sa s časom menil. V detstve ju považoval za nepriateľa, v dospelosti však dúfal, že spojenie Indie a Veľkej Británie nakoniec prinesie blahobyt. V mladom veku preto Britov podporoval. Až v tridsiatich rokoch svojho života nadobudol presvedčenie, že Británia je „škodcom a parazitom Indie“, a stal sa jej nepriateľom vo všetkých ohľadoch.
Po maturite vstúpil na Samaldasovu školu v Bhávnagare. Tá však bola nad jeho sily, a tak sa po prvom polroku vrátil domov. Po rodinnej porade sa vydal do Anglicka na štúdiá práv. Porušil však pravidlá kasty a napriek podpore rodičov bol prehlásený za odvrhnutého.
Štúdium v Anglicku.
Vydal sa do Anglicka v období priemyselného a sociálneho rozmachu. Spočiatku to bolo pre Gándhího veľmi náročné. Býval v rodine, ktorá ho ponúkala mäsom a musel platiť vysoké nájomné. Stal sa z neho zaprisahaný vegetarián. V jednej jedálni sa údajne stretol s istým kresťanom, ktorý zmenil jeho pohľad na kresťanstvo. Gándhí prečítal Bibliu a usúdil, že ideálnym náboženstvom by bolo spojenie Biblie a Gíty. Svoj postoj však neskôr mnohokrát zmenil. 
&lt;br&gt;Časom si prenajal byt v Londýne, kde študoval. Školu dokončil bez väčších ťažkostí, ale mal spočiatku problémy s právnickou praxou. Po troch rokoch v Anglicku zložil záverečnú skúšku a vrátil sa do Indie. Jeho matka už bola po smrti. Hlavnú podporu mal vo svojom najstaršom bratovi, ktorý mu zariadil očistný rituál – znovuprijatie do kasty. Pre väčšinu však zostal vo vyobcovanom stave. V tej dobe už mal deti, ktoré sa snaží vychovávať reformným spôsobom. Deti mal veľmi rád, ale jeho výchova bola tvrdá. Učil ich telocviku, otužovaniu a životospráve, ktorá bola v tej dobe u Indov značne zanedbaná. Zakrátko sa odsťahoval do Bombaja, aby tu získal právnickú prax a skúsenosti. Zakrátko sa však vracia a zakladá v Radžkote vlastný úrad. Potom prijal ponuku z Južnej Afriky, kam ako advokát aj v roku 1894 odišiel.
Afrika.
V tej dobe v Afrike fungovalo tzv. „zmluvné robotníctvo z Indie“ – robotníci z Indie prišli na päť rokov ako zmluvní robotníci a po ich odpracovaní sa stali slobodnými občanmi Juhoafrického štátu. Slobodní Indovia sa však stali predmetom rasovej diskriminácie. Hneď po príjazde sa Gándhí stal stredobodom pozornosti, keď ostro vystupoval proti zákazu nosenia turbanov v súdnej sieni. Stal sa obhajcom práv indických prisťahovalcov, písal do novín a bojoval proti rasizmu. Napriek počiatočným prekážkam sa rýchlo aklimatizoval a dostal sa do vzdelanej spoločnosti. Začal sa z nového pohľadu zaujímať o kresťanstvo a hľadal si cestu k hinduizmu.
Stal sa osobne obeťou rasového útoku. Nešlo o nič vážneho, ale táto skúsenosť v ňom vyvolala silné národné cítenie. Začal zvolávať schôdze Indov, na ktorých bojoval proti rasizmu a diskriminácii. Strávil rok v Pretórii, kde študoval právne pomery Indov, a sám toto obdobie hodnotí ako veľmi prínosné z pohľadu získavania skúseností. Pobyt mu umožnil zdokonaliť sa v znalostiach ekonomiky a prekladateľstva.
Neustále sa zaoberal otázkou viery. S ideou kresťanstva nesúhlasil. Študoval Korán ale i svetskejšie knihy, ako napríklad Tolstého "Kráľovstvo božie je vo Vás", alebo "Tak povedal Zarathustra". Začala sa prehlbovať jeho láska k hinduizmu.
Návrat do Indie a zasa späť.
Vrátil sa v roku 1896 a začal upozorňovať na pomery Indov v Južnej Afrike. Jeho články boli široko publikované. Vzápätí dostal káblovú správu z Natalu (Afrika) vyzývajúcu ho k urýchlenému návratu. Do Afriky sa vydal s celou rodinou. Gándhího referencie o zaobchádzaní s Indmi v Afrike mali veľký ohlas a Gándhí sa tak stal nepriateľom vlády aj Indov v Afrike, ktorí očakávali ešte horšie zaobchádzanie. Dva parníky z Indie boli považované úradmi za inváziu do Natalu. Bolo im zakázané pristáť pod zámienkou, že v Indii v tej dobe vypukol mor. Po uplynutí karantény, keď bolo zrejmé, že nik na palube nie je nakazený, začali úrady konať zúfalo a vyhrážali sa Indom zvrhnutím do mora, pokiaľ vystúpia na pobrežie. Tí sa však nedali zastrašiť a pod ochranou priateľa sa večer vylodil aj Gándhí. Krátko nato však bol spoznaný a prenasledovaný rozzúreným davom, ktorý ho dostihol a zbil temer do bezvedomia. Útočisko našiel u priateľa Rustomdži Šethu, ale dom bol zakrátko obkľúčený Európanmi a spodinou. Vyhrážali sa, že ho podpália, pokiaľ Šetha Gándhího nevydá. Tomu sa za pomoci polície podarilo dostať do bezpečia policajnej stanice. 
&lt;br&gt;Gándhí napísal nový článok do miestnych novín, kde uviedol skomolené informácie na pravú mieru a situácia sa čoskoro (i s pomocou Anglického veľvyslanectva) upokojila.
Búrska vojna.
Búrske vojny vypukli roku 1899. Indovia v Afrike pod vedením Gándhího sa rozhodli, že ako členovia Britského impéria všetkými prostriedkami vo vojne s Búrmi Anglicku pomôžu. Ich ponuka bola ocenená a prijatá. Väčšina výpomoci spočívala v ambulantných službách, ale ku koncu sa dobrovoľníci pridali aj k záložným plukom. Gándhí povedal: „Keby som bol postavený pred rozhodnutie medzi zbabelosťou a násilím, zvolil by som násilie.“ Dúfal, že pomoc Británii by mohla zlepšiť postavenie Indov v rámci Impéria.
Čierny mor a „Indická mienka“.
Gándhí sa po vojne usadil v Johannesburgu, kde pokračoval vo svojej právnickej praxi. V roku 1904 začal vydávať časopis Indian Opinion – Indická mienka. V tom čase prirovnával situáciu Indov v Afrike k Židom v Európe. Tzv. kuliovia („nedotknuteľní“) žili v osadách podobným ghetám. Úrady vôbec neprispievali na správu a podporu týchto štvrtí, ktoré boli plné špiny a odpadu. Vypukol čierny mor; jeho zdroj síce nebol v kulijských ghetách, ale rýchlo sa tu uchytil kvôli zlej hygiene. Gándhí sa rozhodol pomôcť všetkými prostriedkami. Choroba, hoci sa ďalej nešírila, si vyžiadala medzi obyvateľmi ghet početné obete. Po tomto incidente sa Gándhí dohodol so svojim dávnym priateľom Westom na vydávaní Indickej mienky tiež v Durbane, kde West vlastnil tlačiareň. Gándhí založil roku 1904 v Phoenixe osadu určenú iba svojim prívržencom. Táto myšlienka vzišla z Ruskinovej filozofie, ktorú veľmi obdivoval. Časopisu potom venoval všetku energiu, aj keď sa stretával s nemalými problémami. V osade v Phoenixe sa tlačí Indická mienka dodnes.
Povstanie Zuluov a choroba manželky.
Keď Zuluovia povstali a začali vraždiť britských úradníkov a vojakov, Gándhí sa opäť postavil na stranu Británie s rovnakou nádejou ako v Búrskych vojnách. Ponuka bola opäť prijatá a opäť nemala účinok, v ktorý dúfal. Gándhí sa stal veliteľom ambulantnej čaty (zdravotníci). V tých dňoch si uvedomil, že jeho zmyslom je slúžiť Bohu. Odrieka si pozemské pôžitky a skladá sľub doživotnej Brahmáčarji (prísna zdržanlivosť, pohlavná čistota a absolútne odriekanie). Začínajú sa u neho formovať myšlienky Satjagrahy – pasívneho odporu. Gándhí odsudzuje doktrínu meča a krvi, hlásajúc, že jediná sila je v beznásilí, ale iba v takom, ktoré odvrhlo možnosť násilia, nie v takom, ktoré násilie vykonávať nemôže.
&lt;br&gt;Gándhí pôsobil v tej dobe v Johannesburgu a jeho žena v Durbane ťažko ochorela. Tu sa prejavuje jeho postoj a viera v slovách: „Nedovolil by som nikdy, aby ste mojej žene dávali mäso, aj keby jej išlo o život, iba ak by si ho pravdaže sama želala.“ Tá mäso kvôli Gandhímu odmietla. Ako Gándhí neskôr povedal: „Bral som na seba naozaj veľkú zodpovednosť, ale dôveroval som v Boha.“ Žena sa po dlhom utrpení začala uzdravovať.
Prvá satjagraha v Natale.
Skutočne prvý pokus o satjagrahu prebehol v roku 1908 a bol namierený proti ponižujúcej registrácii Indov. Pre zlú organizáciu skončil neúspešne a Gándhí bol po prvýkrát uväznený.
Až 14. marca 1913, kedy sa zdvihla daň slobodných Indov na hlavu a kedy vláda úplne nečakane zrušila platnosť všetkých sobášov, ktoré neboli uzatvorené podľa kresťanského rituálu, vypukla „pravá satjagraha“. Prvým krokom bolo, že ženy usilovali o to, aby boli zatvorené so svojimi manželmi do väzenia. Gándhí sa rozhodol podstúpiť rovnakú „obeť“. Slobodní Indovia boli zatknutím pobúrení nielen v Afrike, ale aj v Indii. K povstaniu sa čoskoro pridali aj baníci z Newcastlu. Satjagraha sa stala symbolom utrpenia, odriekania a obetí. Členov hnutia stále pribúdalo. 
&lt;br&gt;Gándhí bol poslaný do väzenia v Bloemfonteine. Izoláciu rozhodol využiť na štúdium. Vláda vymyslela spôsob, ako obnoviť prácu v baniach a pri tom nepristúpiť na zníženie dane. Urobila z baní väzenské pracoviská a z bývalých robotníkov sa stali otroci. Tí však napriek tomu odmietali pracovať. Správy o zlom zaobchádzaní s nimi sa dostali do celej južnej Afriky i Indie. Anglická vláda začala „politiku železa a krvi“ – pomocou násilia sa snažila zabrániť štrajkom, väzenia boli preplnené. 
&lt;br&gt;Protest nakoniec uspel: Gándhí bol prepustený a v roku 1914 vláda vyhovela ďalším požiadavkám: zrušila trojlibrovú daň, schválila platnosť sobášov a voľný pohyb Indov.
Gándhí filozofom, lekárom a reformátorom.
Gándhí so spoločníkmi odišiel vyjednávať do Southhamptonu, ale v tej dobe vypukla prvá svetová vojna. Rovnako ako v minulosti chcel Gándhí zlepšiť postavenie Indov priamo v Anglicku tým, že sa študenti a indickí prisťahovalci budú podieľať na vojnovej podpore Británie. Tentoraz bol však nesúhlas s Gándhím väčší. Naopak, časť Indov chcela využiť situáciu a prinútiť vládu k okamžitému zlepšeniu ich situácie za prísľub pomoci. Gándhí však trval na svojom a jeho postoj sa mu podarilo presadiť. Indovia opäť Impériu pomáhali a Gándhí bol v očiach Anglicka počas tejto doby hrdinom. 
&lt;br&gt;Venoval sa filozofii a študoval. Jeho filozofia bola filozofiou činu. Nevynašiel nič nové, uviedol však do života najmä myšlienky o etike. Hlavnú náboženskú i filozofickú silu čerpal po celý život z Bhagavad-Gíty. Za jedinú a najmocnejšiu považoval vždy pravdu. Hovorí, že (pravda) je dokonca jediným Bohom, a že všetko, čo je nepravda, zároveň neexistuje. Boh je podľa neho v každom atóme okolo nás i v nás (blízkosť zenovej filozofie). Vždy uprednostňoval význam praxe pred teóriou. Hlavnou jeho myšlienkou bola nenásilnosť a neochvejná láska ku všetkému a všetkým. Snažil sa, aby všetko na svete bolo rovnocenné a dokonca v istom ohľade súhlasil s myšlienkou komunizmu. Na druhej strane odsudzoval civilizáciu, ktorá odsúva duchovný svet a vyzýval sám k prostote. Gándhí považoval vek civilizácie za vek temnoty. Nie je náboženská, je plná drog a zverstiev. Triedy sa stále viac diferencujú a vzďaľujú. Trpezlivý človek sa podľa neho dočká chvíle, kedy sa civilizácia sama zničí. Je zásadne proti strojom a veľkým mestám. Jeho ideálom je prvotnopospolná spoločnosť. Ale tieto ideály sa časom nesnažil realizovať, vedomý si nemožnosti návratu do minulosti. Ďalej často kládol dôraz na protiklady, ktorými dokazoval svoju pravdu. Pri svojich reformách sa často stretal s prvotnou nechuťou občanov, ale vedel, že to on je reformátor, nie ľud a preto musí byť trpezlivý. Trpezlivosť bola Gándhího silná stránka.
&lt;br&gt;Vďaka svojej filozofii absolútnej lásky mu bolo krajne blízke lekárstvo. V tejto oblasti získal veľké skúsenosti práve počas prvej svetovej vojny. Často sa vystavoval riziku nákazy a táto obetavosť prospela jeho reputácii.
India.
V deväťdesiatych rokoch 19. storočia boli dôsledky anglickej vlády v Indii najviditeľnejšie. Bolo narušené poľnohospodárstvo a prepukla chudoba a hladomor. Počas dvadsiatich piatich rokov zomrelo cca 15 miliónov Indov. Angličania Indiu ako svoju kolóniu čoraz viac vysávali. Vrcholom bol rok 1905, kedy Británia rozdelila Bengálsko na moslimskú a hinduistickú časť. V roku 1914 do tohto sveta vstupuje Gándhí, kedy musel Anglicko kvôli vážnej chorobe opustiť.
V Indii pokračuje vo svojej činnosti. Túto dobu považuje za najkrajší úsek svojho života. Doma sa stretol s veľkou podporou a úctou. Otázka satjagrahy sa v Indii však nemala riešiť neuvážene – Gándhí sľúbil, že skôr ako čokoľvek podnikne, bude najskôr jeden rok len sledovať vývoj. Stal sa neoficiálnym členom Spoločnosti (politická strana). Z Gándhího sa v Indii stáva daršan (svätec). Ľudia ho vyhľadávali kvôli rade i úteche. Zúčastnil sa tiež posvätnej púte Khumby. Utrpenie ľudí a kupčenie s vierou ho však naplnili odporom. Viac ako kedykoľvek inokedy sa postil.
&lt;br&gt;Podobne ako v Afrike Phoenix, založil aj tu osadu neďaleko Ahmedabádu.
V roku 1916 požiadal Gándhího o pomoc Radžkumar Šukla z Čamparanu. Pestovatelia v tejto oblasti veľmi strádali pod systémom thinkhaitia (pestovatelia museli na svojich plantážach vysadiť z desiatich stromov 3 stromy indiga). Hoci bol Čamparan odrezaný od sveta a Gándhího tam príliš v tej dobe nepoznali, rýchlo si získal všeobecnú obľubu. A ako on sám tvrdí: „Ocitol som sa tvárou v tvár Bohu, pravde a ahimshe (čistá láska, pravda).“ S priateľmi opäť vytvoril komunitu. Zvolal kontingent učiteľov a priateľov, aby dal sedliakom potrebné vzdelanie. Tiež začal so zdravotníckou a hygienickou výchovou. Aj vláda musela nakoniec uznať zákonnosť jeho konania. Systém thinkhaitia bol nakoniec skutočne zrušený, aj vďaka Gándhího neústupnosti.
V tej dobe viedol ešte jeden boj, ktorý spočiatku vyzeral nenápadne. Bojoval proti masovému vývozu bavlny a nákupu odevov z Anglicka a Japonska. Začal oživovať indické tkáčske remeslo. Tomuto problému venoval dvadsať rokov svojho života. Postupne strácal prívržencov, pretože ručná výroba bavlny bola z ekonomického hľadiska neprijateľná a samotná myšlienka duchovnej očisty nedostatočná. Bola to Gándhího najväčšia porážka. O tejto prehre sa Gándhí vo svojom životopise (Mahátmá Gandhí: Môj život) nezmieňuje, hoci bola významná.
V okrese Khaira vypukol hlad a poľnohospodári žiadali o zníženie daní na toto obdobie. Gándhí odporučil Satjagrahu. Spísali správu, v ktorej jasne odmietli platiť dane aj za cenu uväznenia, alebo snáď života. Opäť po útrapách zvíťazili. Po týchto bojoch sa Gándhí opäť vydáva na vojnovú konferenciu do Anglicka, kde hájil myšlienky Indov a usiloval o prepustenie niektorých z nich (najmä bratov Aliov). Za to opäť sľúbil vojenskú podporu.
Vybral sa osobne regrutovať na územie Indie, ale stretol sa s nevôľou a nezáujmom. V tých dňoch Gándhí vážne ochorel na úplavicu, ktorá vyústila do zápalu slepého čreva. Odmietal akúkoľvek lekársku pomoc aj lieky, vedomý si vlastného pričinenia na tejto chorobe. V tej dobe vojna skončila a regrútov už nebolo treba. Gándhí sa ocitol na pokraji smrti. Po operácii, s ktorou zásadne nesúhlasil, ale nemal síl sa jej vzoprieť, sa začal pomaly uzdravovať.
Gándhí, stále upútaný na lôžko, musel riešiť ďalší problém. Rowlattský výbor drasticky zasahoval proti revolučnému hnutiu v Bengálsku. Bola vytvorená zvláštna, elitná skupina Satjagraha Sabha. Gándhí sa potreboval nutne uzdraviť a tak v mene revolúcie porušil ďalšiu zo svojich zásad a pil mlieko. Uzdravil sa rýchlo, ale porušenie tohoto sľubu údajne navždy nalomilo jeho ducha…
&lt;br&gt;Gándhí si nebol istý vhodnosťou satjagrahy proti Rowlattskému návrhu, ak bude uzákonený. Zákon padol a ešte tej noci mal Gándhí vnuknutie. Rozhodol sa vyhlásiť po celej krajine hartal (uzatvorenie obchodov a všetkej činnosti na znamenie smútku alebo vzbury). 6. apríla hartal začala prakticky celá India. Vláda sa násilne pokúsila tomuto protestu zabrániť. Gándhí ako reakciu začal občiansku neposlušnosť, pasívnu rezistenciu – satjagrahu. Na krátke obdobie dopomohol k zjednoteniu Hindov a Moslimov. (Nepriateľstvo medzi týmito dvomi náboženstvami využívala vláda Británie. To sa Gándhímu nepáčilo, pretože videl v spojenectve náboženstiev silu indického ľudu. Zasadal s moslimami a hinduistami a snažil sa ich zblížiť. Na protest voči tomuto nepriateľstvu podstúpil 21-dňový pôst. Opäť takmer zbytočne. Po celý zvyšok života bojoval za zjednotenie Moslimov a Hindov, no vždy len s minimálnym úspechom.)
&lt;br&gt;Ďalej netoleroval daň zo soli a nechal tlačiť zakázanú literatúru. Gándhí bol zatknutý, ale väznený iba krátko z obáv z reakcie na tento čin. Vzbura napriek tomu prešla do násilia a rozvášnený dav bol rozprášený jazdeckou políciou. A predsa Gándhí stále tvrdil: „Ľud nie je povahou násilnícky, ale mierumilovný.“ Nakoniec pochopil, že štrajk sa mu vymkol z rúk. Vo svojom životopise nespomenul vážne dôsledky svojho konania: 12. apríla bolo na sneme zmasakrovaných približne tisíc a zranených okolo tisíc sto Indov generálom Dyerom. Vláda v chaose, ktorý nastal, vyhlásila stanné právo.
&lt;br&gt;Gándhí prehovoril k ľudu o skutočnej podstate Satjagrahy a bol nespokojný s výbuchmi násilia svojich prívržencov. Nemalo to však žiadny účinok a tak sám satjagrahu odvolal. Spoznal, že satjagraha v takom rozsahu nemôže byť ustrážená, a vedomý si následkov svoj omyl verejne priznal.
Gándhí dosiahol veľké úspechy na Armitranskom kongrese, ktorého sa ako vážený člen zúčastnil. Ukázal Indom význam i cenu slobody a konečne tiež dospel k podstate svojej viery: „Nie je iného Boha ako Pravdy.“ Ďalšou jeho zásluhou bol protest proti označeniu „nedotknuteľných.“ Otriasol systémom kást a bojoval za ich zrovnoprávnenie. 20. septembra 1932 začal jeden z najkľúčovejších bojov v dejinách Indie. Gándhí bol vtedy znovu väznený a Briti sa rozhodli z masy „nedotknuteľných“ vytvoriť samostatný štát. Tým by sa India rozdrobila a vzniknuté nepokoje by prišli Anglicku vhod. Gándhí vyhlásil v zmienenom dni držanie pôstu až do svojej smrti, ak nebude toto rozhodnutie odvolané. Trval síce len šesť dní, ale vo väzení Gándhí takmer zomrel. Nedotknuteľnosť bola nakoniec celkom zrušená a v krajine vypuklo nadšenie. Mnohí nazývali Mahátmá Gándhího čarodejníkom. Jeho triumf bol absolútny a natrvalo zmenil Indiu. Nedotknuteľní s vstupovali do otvorených chrámov a ostatní od nich prijímali pokrm.
Boj za nezávislosť.
Už od roku 1920 sa Gándhí angažoval v boji za národnú samosprávu Indie. 26. januára 1930 začal boj za nezávislosť. Celá India odmieta naďalej spolupracovať s Britániou. Všetko riadil 61-ročný Mahátmá Gándhí. 6. apríla ráno, keď dorazil na koniec svojej takmer štyridsať-dennej púte, porušil zákon o soli a za ním stáli tisícky prívržencov. Počas tejto doby – absolútnej občianskej neposlušnosti – uvrhla vláda do väzenia okolo 60 tisíc Indov. Gándhí bol opäť väznený.
Gándhí vstúpil roku 1935 do Kongresu a stal sa neoficiálnym vodcom Indie. Zastupoval ju a v rokovaní s Britmi postupne zlepšoval jej postavenie. Vypukla druhá svetová vojna. Tentoraz Gándhí odmietol slepo pomôcť Anglicku. 7. decembra 1941 dorazil vojnový konflikt aj na východ. Briti sa snažili presvedčiť indický Kongres o prísľube pomoci, ale stále nechceli Indii udeliť nezávislosť. Vedenie Kongresu vrátane Gándhího bolo britskou vládou uväznené. Ľudové povstanie potlačili Briti silou, za obeť padlo okolo 25 tisíc Indov. Nastal hladomor, ktorý mal za následok takmer 3 a pol milióna obetí. Hladomoru podľahla aj Gándhího manželka.
&lt;br&gt;Krátko na to bol Gándhí prepustený. Okupačné vojská sa stiahli, ale krajina krvácala. Opäť sa začali vyhrocovať hinduisticko-moslimské rozpory a okrem toho vrcholil boj za nezávislosť. Británia už nebola proti, ale problémom bola otázka vlády. Proti Kongresu totiž teraz stála Moslimská liga, druhá silná frakcia. Gándhí sa vrátil do rozdelenej krajiny. Moslimovia vyhlásili 16. augusta 1946 džihád. Vraždili hinduistov a násilne ich nútili k uznaniu islamu. Na to reagovali hinduisti masakrovaním moslimov. Británia sa rozhodla opustiť Indiu pod podmienkou, že krajina bude rozdelená na Pakistan a Hinduistan. Gándhí bol jeden z mála, ktorý s tým nesúhlasil. 15. augusta 1947 bola vyhlásená slobodná India dvoch domínií. Gándhí vo svojich 77 rokoch upadol do hlbokej depresie; všetko, pre čo tak dlho bojoval, sa rozpadlo.
Slobodná krajina na tom bola ešte horšie ako pod vládou Británie. V krajine zúrila náboženská občianska vojna. Gándhí teda znovu podnikol pôst „až do smrti“, pokiaľ sa obe strany nezmieria, pri ktorom takmer zomrel. Ako odpoveď na jeho pôst zachvátila subkontinent nová vlna zmierenia obidvoch dominantných náboženstiev. Ukázalo sa, že Gándhí ani zďaleka nestratil svoju moc.
Smrť.
Po ukončení pôstu boli na Gándhího spáchané dva atentáty náboženských fanatikov. Prvý (odpálenie záhrady jeho domu) bol neúspešný. 30. januára 1948, vo veku 78 rokov, vystúpil unavený a láskavý Gándhí so svojou poslednou kázňou. Tri rany z revolveru náboženského fanatika Nathuram Godse ho smrteľne zranili. Zomrel s úsmevom na perách a poslednými slovami požehnania svojmu vrahovi.
Za jeho rakvou kráčalo viac ako milión ľudí a jeho popol bol vhodený do rieky Gangy. To, ako Gándhí ovplyvnil svojich nasledovníkov, demonštrujú slová Džaváharlála Néhrúa: „Budúcnosť náleží nám. Nech pôjdeme kamkoľvek, nech sme akokoľvek hodní Indie, máme ešte onú silu, ktorú nám dal náš učiteľ. Tá sila nevychádza iba z neho, ale tiež z jeho posolstva, a ja sa dnes aj každý ďalší úsvit slávnostne zaväzujem k službe vlasti a ideálom, ktoré pred nás Gándhí postavil…“
Záver.
Gándhí nikdy nezastával oficiálny úrad, nikdy mu neprináležala výkonná moc, ale napriek tomu požíval značnú autoritu. Bol veľký antiimperialista, nepriateľ triedneho systému, v mnohom i komunista, praktický idealista, národný hrdina, duchovný guru, politik, právnik a taktik. Jeho život bol plný osobných obetí v honbe za svojím nenaplneným ideálom – slobodnou a zjednotenou Indiou. Jeho realizácia nebola možná a s rokmi si to stále viac uvedomoval. Svet sa nemohol zbaviť náboženských i politických predsudkov, zahodiť techniku a veriť a oddať sa ahimshe (láske a pravde). Veľa vecí nezvládol, jeho cieľ bol však čistý a vznešený. Otázkou zostáva, koľko zaň musel on i jeho ľud zaplatiť. Ku sklonku života bol veľmi unavený a zrejme aj sklamaný, no Indiu zmenil spôsobom, ako sa to dovtedy nikomu nepodarilo. Albert Einstein o ňom napísal: "Budúce generácie sotva kedy uveria, že takýto človek z mäsa a kostí mohol vôbec kráčať po tejto zemi." 

</doc>
<doc id="1686" url="https://sk.wikipedia.org/wiki?curid=1686" title="Roger Garaudy">
Roger Garaudy

Roger Garaudy (* 17. júl 1913, Marseille, Francúzsko – † 13. jún 2012, Chennevières-sur-Marne, Francúzsko) bol francúzsky filozof, predchodca eurokomunizmu a popierač holokaustu.
V 60. rokoch 20. storočia bol členom Komunistickej strany Francúzska, z ktorej po invázii sovietskych vojsk do Česko-Slovenska vystúpil. V 70. rokoch snažil sa vytvoriť syntézu marxizmu a katolicizmu. V roku 1982 konvertoval k sunnitskému islamu. Neskôr žil v Španielsku.
Francúzsky súd ho v roku 1998 uznal vinným z popierania holokaustu a hanobenia rasy, ktorého sa dopustil vo svojej knihe" Les Mythes fondateurs de la politique israélienne" ("Zakladajúce mýty izraelskej politiky") a odsúdil ho k pokute 120 tisíc frankov (asi 40 tisíc dolárov). Garaudy v knihe tvrdil, že počas holokaustu Židia neboli vraždení v plynových komorách. Kniha bola preložená do arabčiny a perzštiny. Časť na Garaudyho uvalenej pokuty zaplatila iránska vláda. V roku 2002 v Líbyi obdržal Kaddáfího cenu za ľudské práva.

</doc>
<doc id="1687" url="https://sk.wikipedia.org/wiki?curid=1687" title="Peter Thomas Geach">
Peter Thomas Geach

Peter Thomas Geach (* 29. marec 1916, Londýn, Spojené kráľovstvo – † 21. december 2013) bol britský filozof, predstaviteľ lingvistickej filozofie.
V roku 1965 bol zvolený za člena British Academy (FBA).

</doc>
<doc id="1688" url="https://sk.wikipedia.org/wiki?curid=1688" title="Arnold Gehlen">
Arnold Gehlen

Arnold Gehlen (* 29. január 1904, Lipsko, Nemecko – † 30. január 1976, Hamburg) bol nemecký filozof, predstaviteľ filozofickej antropológie.
Myšlienky.
"Človek je konajúca bytosť. Na rozdiel od zvieraťa, ktoré sa svojou inštinktívnou výbavou začleňuje do prostredia, človek je nedostatkovou bytosťou, t. j. nehotovou, otvorenou, rizikovou bytosťou. Nedostkovosť inštinktívnej výbavy človek kompenzuje konaním a jeho „otvorenosťou“ svetu. Práve konanie tvorí akýsi most medzi človekom a prostredím. Konaním človek pretvára prostredie, vytvára kultúru, ktorá ho spätne formuje. Kultúra (vrátane jej materiálnych súčastí a inštitúcií) a technika umožňujú človeku prežiť, robia svet pre človeka obývateľným".
"Konanie je najvlastnejšie premostenie medzi človekom a jeho prostredím; človek ako nedostatková bytosť iba svojím konaním nadobúda možnosť ako zabezpečiť svoje prežitie".

</doc>
<doc id="1689" url="https://sk.wikipedia.org/wiki?curid=1689" title="Gérard Genette">
Gérard Genette

Gérard Genette (* 7. jún 1930, Paríž, Francúzsko – † 11. máj 2018) bol francúzsky filozof - štrukturalista a semiotik, tvorca naratológie.
Životopis.
Po ukončení štúdia na École normale supérieure sa stal asistentom a v roku 1967 profesorom francúzskej literatúry na Sorbonne. V roku 1970 spoluzakladal časopis "Poétique". 
Jeho názory výrazne ovplyvnili Roland Barthes a Claude Lévi-Strauss.

</doc>
<doc id="1690" url="https://sk.wikipedia.org/wiki?curid=1690" title="Jean de Gerson">
Jean de Gerson

Jean de Gerson [žerson], vl. menom Jean Charlier (* 14. december 1363, Barby, Francúzsko – † 12. júl 1429, Lyon), prezývaný "doctor christianissimus", bol francúzsky filozof, teológ a cirkevný politik. Kancelár parížskej univerzity, jeden z najvýznamnejších teológov na kostnickom koncile.
Na Gersona mal vplyv augustinizmus, svätoviktorská škola a bonaventurizmus. Jeho učiteľmi boli Gilles Deschamps (Aegidius Campensis) a Peter z Ailly.

</doc>
<doc id="1691" url="https://sk.wikipedia.org/wiki?curid=1691" title="Boris Michajlovič Gessen">
Boris Michajlovič Gessen

Boris Michajlovič Gessen (* 28. august 1893, Jelizavetgrad, Ukrajina – † 20. december 1936, Moskva, Rusko) bol ruský fyzik, filozof a historik vedy.
Svojou prácou významným spôsobom ovplyvnil vznik externalizmu v 30. rokoch 20. storočia.

</doc>
<doc id="1692" url="https://sk.wikipedia.org/wiki?curid=1692" title="Katharine Everett Gilbertová">
Katharine Everett Gilbertová

Katharine Everett Gilbertová (* 1886, Newport, Rhode Island, USA – † 1952, Durham, Severná Karolína) bola americká estetička.
Na začiatku svojej kariéry pôsobila na University of North Carolina. Neskôr získala doktorát z filozofie na Cornell University v štáte New York. Od roku 1930 vyučovala ako prvá žena s titulom „profesor“ na Duke University v Durhame. Vo svojej výskumnej činnosti sa zamerala na filozofiu estetiky a v roku 1941 sa stala vedúcou novej katedry umenia, estetiky a hudby. V rokoch 1946–1947 zastávala funkciu prezidentky Americkej filozofickej asociácie.

</doc>
<doc id="1693" url="https://sk.wikipedia.org/wiki?curid=1693" title="Helmut von Glasenapp">
Helmut von Glasenapp

Helmut von Glasenapp (* 8. september 1891, Berlín, Nemecko – † 25. jún 1963, Tübingen) bol nemecký filozof a religionista; zaoberal sa dejinami náboženstiev. Osobitnú pozornosť venoval indológii.

</doc>
<doc id="1694" url="https://sk.wikipedia.org/wiki?curid=1694" title="Czesław Głombik">
Czesław Głombik

Prof. Dr. hab. Czesław Głombik (* 8. december 1935) je poľský filozof zaoberajúci sa dejinami filozofie.
Pôsobí ako vedúci Katedry dejín filozofie na Sliezskej univerzite v Katoviciach. V roku 1990 zastával funkciu rektora tejto univerzity. Venuje sa predovšetkým dejinám poľskej filozofie 19. a 20. storočia na pozadí prúdov a smerov európskej filozofie, najmä v jej najbližšom kultúrnom kontexte (nemeckom a českom). Tematicky pritom akcentuje podoby tomizmu.
Študoval na Varšavskej univerzite, kde v roku 1958 získal titul magister filozofie. Doktorát v odbore humanitných vied získal na Jagelovskej univerzite v Krakove. Ďalej pokračoval v štúdiu na Univerzite Marie Curie-Sklodovskej v Lubline a štúdium ukončil s titulom Dr. hab. humanitných vied, odbor história filozofie. 31. marca 2005 mu bol udelený titul doktor honoris causa Univerzity Palackého v Olomouci.
Bibliografia.
Czesław Głombik napísal 15 monografií a viac než 200 štúdií. K jeho najvýznamnejším dielam patria:
V češtine boli vydané knihy:

</doc>
<doc id="1695" url="https://sk.wikipedia.org/wiki?curid=1695" title="André Glucksmann">
André Glucksmann

André Glucksmann (* 19. jún 1937, Boulogne-Billancourt, Francúzsko – † 10. november 2015, Paríž ) bol francúzsky filozof a politológ, predstaviteľ nových filozofov. Po ukončení štúdií filozofie sa pod vedením Raymonda Arona špecializoval na štúdium nukleárnej stratégie, zastrašovania a vojny. Sám seba chápal ako bojovne angažovaného intelektuála, pre ktorého zaoberanie sa filozofiou v čisto akademickom zmysle nemá nijakú hodnotu. Preto ťažiskom jeho vedeckej činnosti nebola filozofia, ale politológia.

</doc>
<doc id="1696" url="https://sk.wikipedia.org/wiki?curid=1696" title="Kurt Gödel">
Kurt Gödel

Kurt Gödel (* 28. apríl 1906, Brno – † 14. január 1978, Princeton, New Jersey, USA) bol rakúsko-uhorský, neskôr americký logik, matematik a matematický filozof, súkromný docent Viedenskej univerzity (1933 – 1938), od 1953 profesor Princetonského inštitútu pokročilých štúdií, člen Národnej Akadémie vied USA a Americkej filozofickej spoločnosti.
Jeho najznámejšou prácou je teorém neúplnosti (Gödelova veta, 1931), ktorý hovorí, že každý samokonzistentný systém axióm dostatočne rozvinutý na opis celočíselnej aritmetiky umožní predpoklady o celých číslach, ktoré sa nedajú ani dokázať, ani vyvrátiť na základe axióm. Tiež napísal známu prácu o hypotéze kontinua, o ktorej dokázal, že sa nedá vyvrátiť na základe axióm prijatej teórie množín, za predpokladu, že sú konzistentné. Gödel významne prispel do teórie dôkazov; objasnil spojenie medzi klasickou logikou, intuicionistickou logikou a modálnou logikou tým, že definoval prechody medzi nimi.
Diskutuje sa o tom, že Kurt Gödel je jedným z najvýznamnejších logikov dvadsiateho storočia a jedným z troch najväčších logikov všetkých čias (ostatní dvaja sú Aristoteles a Gottlob Frege).
Občianstvo.
Narodil sa v roku 1906 v Brne ako občan Rakúsko-Uhorska, po rozpade Rakúsko-Uhorska stal sa vo veku 12 rokov československým občanom. Neskôr, vo veku 23 rokov získal rakúske občianstvo a po tom čo Adolf Hitler v roku 1938 anektoval Rakúsko sa stal automaticky občanom nemeckej Ríše. Po druhej svetovej vojne a emigrácii do USA v roku 1940 získal občianstvo Spojených štátov.

</doc>
<doc id="1697" url="https://sk.wikipedia.org/wiki?curid=1697" title="Lucien Goldmann">
Lucien Goldmann

Lucien Goldmann (* 20. júl 1913, Bukurešť, Rumunsko – † 8. október 1970, Paríž, Francúzsko) bol francúzsky filozof rumunského pôvodu, predstaviteľ genetického štrukturalizmu.

</doc>
<doc id="1698" url="https://sk.wikipedia.org/wiki?curid=1698" title="Johann Wolfgang von Goethe">
Johann Wolfgang von Goethe

Johann Wolfgang Goethe (* 28. august 1749, Frankfurt nad Mohanom – † 22. marec 1832, Weimar) bol nemecký básnik, dramatik, humanista, vedec, politik a mysliteľ.
Životopis.
Narodil sa 28. augusta 1749 vo Frankfurte nad Mohanom, jeho otec Johann Caspar Goethe (1710 – 1782) bol zástupcom v cisárskej rade. Hoci pochádzal z bohatej rodiny, Goethe nebol šľachtického pôvodu (jeho starý otec bol dokonca obyčajným krajčírom). Johannova matka, Katharina Elisabeth Goethe (1731 – 1808), rodená Textor, bola dcérou frankfurtského starostu. V sedemnástich rokoch sa vydala za dvojnásobne staršieho Johanna Caspara Goetheho. Johanna Wolfganga vyučovali súkromní učitelia, vďaka čomu bolo jeho vzdelanie nesystematické. V detstve a aj počas štúdia v Lipsku nemal priateľov, jeho dôverníčkou bola sestra Kornélia. V rokoch 1765 - 1768 študoval právo v Lipsku. Počas štúdia bol utiahnutý, viac ako právo ho zaujímalo kreslenie a písanie veršov. Po troch rokoch Lipsko opustil, zdá sa, že hlavne kvôli neznámej chorobe, ktorá ho v Lipsku začala trápiť. Po návrate domov sa počas liečenia venoval literárnej tvorbe. Na otcov nátlak pokračoval od roku 1770 v štúdiu práva v Štrasburgu. Štúdiu sa opäť veľmi nevenoval a poznatky získaval skôr v knižniciach a samoštúdiom. Zaujímal sa viac o anatómiu a chémiu. V Štrasburgu sa stretáva s Herderom, vtedy už váženým autorom, ktorý výrazne ovplyvnil Goetheho. Herder Goetheho priviedol k štúdiu Shakespeara a k ľudovej slovesnosti. V Štrasburgu napokon získal licenciát a mohol sa stať advokátom. 
Po ukončení štúdia sa vrátil domov a neskôr pôsobil ako advokát na ríšskom súde v nemeckom meste Wetzlar. Po krátkom čase sa tejto práce nabažil a začal sa venovať výhradne literárnej tvorbe. Tu napísal svoje najznámejšie dielo "Utrpenie mladého Werthera" (1774), inšpirované nešťastnou láskou k Charlotte (Lotte) Buffovej. Po vydaní tohto diela sa vrátil opäť domov a od roku 1775 žil na pozvanie sasko-weimarského vojvodu v meste Weimar. Tu spočiatku žil spolu s vojvodom pôžitkárskym životom. Stal sa členom Tajnej rady a prvýkrát v živote sa venoval práci, za ktorú dostával plat. Snažil sa kultúrne zveľadiť malé vojvodstvo a realizovať viaceré reformy, ktoré sa nie vždy stretli s pochopením vojvodu Karola Augusta. 10. apríla 1782 bol povýšený do šľachtického stavu. Veľa tiež cestoval, zoznamoval sa s novými ľuďmi, venoval sa svojej literárnej tvorbe. Postupne sa stal vedúcou osobnosťou hnutia „Sturm und Drang“ (Búrka a vzdor).
Začiatkom 80-tych rokoch sa nešťastne zamiloval do Charlotty von Steinovej. 
Goethe veľa cestoval, v rokoch 1786 - 1788 navštívil Apeninský polostrov (dlhšie pobudol najmä v Ríme a Neapole), zašiel až na ostrov Sicília. Počas tejto cesty sa bližšie zoznámil s antickým umením, ktoré pokladal za vrchol európskej kultúry.
V roku 1792 sa Goethe zúčastnil na strane reakčných mocností bitky pri Valmy, hoci Francúzsku revolúciu vítal a pochopil, že znamená predel v ľudských dejinách.
V roku 1799 sa do Weimaru presťahoval aj básnik a dramatik Friedrich Schiller, ktorý chcel byť v blízkosti Goetheho, s ktorým spolupracoval už niekoľko rokov. Goethe a Schiller boli už priateľmi, ale ich vzťah prešiel niekoľkými krízami. V roku 1798 publikovali niekoľko balád v ročenke "Musen-Almanach für das Jahr 1798". Goethe napísal balady "Nevesta z Korintu", "Čarodejníkov učeň", "Hľadač pokladov", "Boh a bajadéra".
V roku 1806 sa Goethe oženil sa s Christianou Vulpiusovou (1. 6. 1765 – 6. 6. 1816), ktorá pri ňom stála až do svojej smrti. Mali spolu päť detí, ale prežil z nich len prvorodený syn August. V roku 1821 sa v Mariánskych Lázňach zoznámil so svojou poslednou láskou Ulrikou von Levetzow (4. 2. 1804 Löbnitz pri Lipska - 13. 11. 1899 Třebívlice na Litoměřicku), s ktorou sa chcel oženiť, v čom mu ale zabránila jej rodina.
Po roku 1793 sa Goethe zdržiaval prevažne vo Weimare a v Jene, tieto mestá opúšťal len na krátku dobu, väčšinou kvôli ceste do českých kúpeľov (pobýval v Karlových Varoch a Mariánskych Lázňach). Poslednú väčšiu cestu podnikol do Švajčiarska v roku 1797.
V starobe trpel zdravotnými problémami, ale aké ochorenie ho presne trápilo, nevieme. Počas posledných desiatich rokov života sa zdržiaval len doma, nepodnikal dlhé cesty a snažil sa dopísať rozpracované diela, najmä "Fausta". Už počas svojho života sa stal známym a uznávaným autorom. Goethe zomrel 22. marca 1832 vo svojom dome vo Weimare.
Goethe je autorom vlastnej autobiografie, ktorá vyšla pod názvom "Poézia a skutočnosť" (Dichtung und Wahrheit) v rokoch 1811 – 1833. 
Ďalšie aktivity.
Goethe sa venoval aj mineralógii, botanike a fyzike. Zaujímala ho najmä teória vzniku farieb, ktorej venoval svoje dielo "Teória farieb" (Zur Farbenlehre, 1810). Zaujímala ho tiež anatómia, v roku 1784 objavil medzičeľustnú kosť.
Po Goethem je pomenovaný minerál goethit.
Goethe a filozofia.
Svoj názor na život a svet sčasti vyjadril vo svojom básnickom diele, najmä vo „Faustovi“ a ďalších básňach staršieho obdobia, sčasti vo svojich výrokoch („Maximen und Reflexionen“), prírodovedne-filozofických spisoch, rozhovoroch a listoch. Jeho filozofický vývin viedol od odmietnutia školskej filozofie v lipskom období, cez prebudenie vlastného filozofického myslenia v štrasburskom období, až k prírodnefilozofickým štúdiám prvého weimarského obdobia v konfrontácii s Platónom, novoplatonizmom, G. Brunom a predovšetkým so Spinozom. Po svojej ceste v Taliansku sa sústredil na učenie o farbách a komparatívnu morfológiu (porovnávacie tvaroslovie) a zásadnú diskusiu so Friedrichom Schillerom.
Zaujímavosti.
Na pamiatku veľkého priateľstva Goetheho a Schillera stojí na námestí pred Nemeckým národným divadlom vo Weimare ich bronzová socha.

</doc>
<doc id="1699" url="https://sk.wikipedia.org/wiki?curid=1699" title="Jaroslav Goll">
Jaroslav Goll

Jaroslav Goll (* 14. júl 1846, Chlumec nad Cidlinou – † 8. jún 1929, Praha) bol český historik, profesor pražskej univerzity, od jej rozdelenia 1882 pôsobil na českej filozofickej fakulte, kde vybudoval slávny historický seminár a stal sa aj zakladateľom českej pozitivistickej historickej školy.
Veľký význam malo jeho výchovné pôsobenie. Jeho žiakmi boli Pekař, J. Šusta, Max Dvořák a iní.
S jazykovedcom Janom Gebauerom a T. G. Masarykom prispel k vedeckému odmietnutiu pravosti Rukopisov (Královodvorského a Kutnohorského rukopisu).
1895 s historikom Antonínom Rezkom založil "Český časopis historický".

</doc>
<doc id="1700" url="https://sk.wikipedia.org/wiki?curid=1700" title="Ferdinand Gonseth">
Ferdinand Gonseth

Ferdinand Gonseth (* 22. september 1890, Sonvilier, Švajčiarsko – † 17. december 1975, Lausanne) bol švajčiarsky matematik a filozof, predstaviteľ neoracionalizmu. 
V roku 1947 založil spolu s Paulom Bernaysom a Gastonom Bachelardom časopis "Dialectica".

</doc>
<doc id="1701" url="https://sk.wikipedia.org/wiki?curid=1701" title="Baltasar Gracián">
Baltasar Gracián

Baltasar Gracián (* 6. január 1601, Belmonte de Gracián , Španielsko – † 6. december 1658, Tarazona) bol španielsky barokový spisovateľ, jezuita a filozof (etika, estetika, náboženská filozofia): napätie medzi sklonmi ľudskej prirodzenosti a požadovaným mravným postojom má sa prekonávať dôrazom na korigujúcu úlohu kultúry a na schopnosť rozumnej úvahy.
Gracián vynikol ako praktický a teoretický predstaviteľ konceptistickej (conceptos = jedinečné nápady) tendencie španielskeho baroka: vychádza z rozlíšenia medzi prirodzenou vlohou, založením (genio) a jeho bystrým, dômyselným rozumovým uplatnením (ingenio). Gracián podčiarkuje estetickú kvalitu myšlienkových úkonov, ktorá sa nerodí zo súvislých a zložitých úvah, ale z okamžitého a priameho zblíženia vzájomne vzdialených pojmov.

</doc>
<doc id="1702" url="https://sk.wikipedia.org/wiki?curid=1702" title="Gorgias z Leontín">
Gorgias z Leontín

Gorgias z Leontín alebo Gorgiás z Leontín (* asi 485 pred Kr., Lentini, Sicília – † asi 380 pred Kr., Larissa ?) bol grécky sofista, učiteľ rečníctva a jeden zo zakladateľov gréckej umeleckej prózy. Pôsobil v rôznych končinách gréckeho sveta, o. i. v Aténach, kam prišiel prvýkrát roku 427 ako člen diplomatickej delegácie svojho rodného mesta.
Vo svojom filozofickom diele "O nesúcne alebo o prírode" dokazoval tri tézy:
Je pravdepodobné, že Gorgiovi týmto išlo o preukázanie sofistickej schopnosti obhajovať s úspechom aj najabsurdnejšie myšlienky.
Dialektické zdôvodnenie prvej zásady sa zrejme zakladá na nesprávnom vymedzovaní významov slov „bytie“ a „nebytie“, „je“ a „nie je“ a ďalších a ich vetného spájania pri nerešpektovaní elementárnych pravidiel syntaxe. To dáva jeho tvrdeniam v kontexte dokazovania paradoxálny zmysel.
Druhá zásada je vyvodená ako paradox z názoru, že rozumové myslenie sa ukazuje natoľko autonómnym a nezávislým od mysleného, že môžeme myslieť aj to, čo nie je (lietajúci človek ap.). Medzi myslením a mysleným je teda nepreklenuteľná priepasť.
Tretia zásada vyplýva z toho, že oznamovanie je rečou, zatiaľ čo poznanie dosahujeme vnímaním, čo sú dve rozdielne veci či stavy.
Gorgiova eristická dialektika je úplným zautomatizovaním rozumového myslenia, ale jej ďalší význam spočíva v tom, že sa ňou radikálne sproblematizovala eleatská dialektika. Eristika však urobila naliehavým hľadanie nových pevných základov logického uvažovania.
Gorgias bol typom polemického mysliteľa, ktorý podobne ako Zenón z Eley staval pred súčasníkov otázky, problematizoval stanoviská, ktoré sa zdali samozrejmými. Gorgias podnecoval hľadanie nových spôsobov uvažovania, ktoré by boli efektívnejšie a správnejšie. Jeho dielo predznamenáva vznik tzv. pojmovej logiky.

</doc>
<doc id="1703" url="https://sk.wikipedia.org/wiki?curid=1703" title="Herbert Paul Grice">
Herbert Paul Grice

Herbert Paul Grice (* 13. marec 1913, Birmingham, Spojené kráľovstvo – † 28. august 1988, Berkeley, Kalifornia, USA) bol britský filozof žijúci od 1966 v USA; predstaviteľ analytickej filozofie (filozofie prirodzeného jazyka).

</doc>
<doc id="1704" url="https://sk.wikipedia.org/wiki?curid=1704" title="Stanislav Grof">
Stanislav Grof

Stanislav Grof (* 1. júl 1931, Praha) je americký psychiater českého pôvodu, pracovník Marylandského výskumného centra psychiatrie, zaoberajúci sa experimentálnymi psychózami a toxikomániou.
Vyvinul techniku holotropného dýchania, pri ktorom sa hyperventiláciou dosahujú zmeny stavu vedomia a ľudia vnímajú podobne ako pod účinkom LSD. Je zakladateľom transpersonálnej psychológie.
Za výskumy metód holotropného dýchania získal v roku 2007 ocenenie od Nadácie Dagmar a Václava Havlových VIZE 97.
Experimentuje s umierajúcimi pacientmi - podáva im LSD, aby im dopomohol k pocitu vesmírnej jednoty a tak ich pripravil na smrť.

</doc>
<doc id="1705" url="https://sk.wikipedia.org/wiki?curid=1705" title="Hugo Grotius">
Hugo Grotius

Hugo Grotius (iné mená: Hugo de Groot alebo ; * 10. apríl 1583, Delft† 28. august 1645, Rostock) bol holandský humanista, právnik a diplomat, predstaviteľ prirodzenoprávnej školy. Bol jedným zo zakladateľov moderného medzinárodného práva a niekedy býva označovaný za otca medzinárodného práva. Uväznený v náboženských sporoch reformácie, presadzoval irenickú víziu, ktorá mala zjednotiť a zmieriť kresťanské cirkvi a znepriatelené štáty. Vo svojej dobe bol dobre známy pre svoju poéziu a filozofiu náboženstva, ako aj pre prácu v oblasti práva a politiky. Je po ňom pomenovaný asteroid 9994 Grotius.
Životopis.
Grotius sa narodil v roku 1583 v holandskom (nizozemskom) meste Delft. Jeho otec bol miestnym mešťanostom (purkmajstrom, burgomasterom), doktorom práv a kurátorom Leidenskej univerzity. Hugovi sa tak dostalo dobrého vzdelania a už ako osemročný dokázal písať po latinsky. Ako jedenásťročný začal študovať na artistickej fakulte Leidenskej univerzity, kde bol jeho učiteľom významný humanista Joseph Scaliger. Dosiahol hlboké humanistické vzdelanie, citoval početných antických spisovateľov a dobre poznal justiniánsku kodifikáciu rímskeho práva i novoscholastické myšlienky. V roku 1598 sprevádzal holandského štátnika Johana van Oldenbarnevelta na jeho ceste do Francúzska, kde sa spoznal s francúzskym kráľom Henrichom IV., ktorý ho nazval „zázrakom Holandska“. Kontakty, ktoré Grotius nadviazal vo Francúzsku, mu umožnili predĺžiť si pobyt a získať titul doktora práv na univerzite v Orléans. Do Holandska sa vrátil o rok neskôr.
V roku 1599 sa Grotius usadil v Haagu, kde začal pracovať ako advokát. Istý čas pobýval u kazateľa a teológa Johannesa Uyttenbogaerta. Už v tomto období sa venoval spisovateľskej činnosti a hlboko sa angažoval v holandskej politike. Na začiatku 17. storočia si Spojené kráľovstvo, Španielsko a Portugalsko rezervovali monopol na obchod s Východnou Indiou. Keď sa v Holanďania v roku 1604 zmocnili portugalského plavidla Santa Catarina, Holandská východoindická spoločnosť požiadala Grotia o vyhotovenie diela, ktoré by právne bránilo akciu z dôvodu, že mocnosti zavedením monopolu upreli Holanďanom ich prirodzené právo na obchodovanie. Jeho výsledné dielo "De iure praedae" zostalo počas jeho života až na jednu kapitolu nepublikované. Kapitola vyšla pod slávnym názvom "Mare Liberum" (Slobodné more), v ktorej Grotius obhajuje voľný prístup k oceánu pre všetky národy. Dielo podporilo pozíciu Holandska pri rokovaniach o dvanásťročnom prímerí, ktoré uzavrelo so Španielskom.
V roku 1607 bol Grotius vymenovaný za generálneho prokurátora ("advocaat-fiscaal") provincií Holland, Zeeland a Západné Frízsko. V nasledujúcom roku sa oženil s Máriou van Reigersberchovou. Celkovo sa im narodili tri dcéry a štyria synovia. Ako podporovateľ tzv. remonštrantov (arminiánov) podporujúcich protestantizmus Jacoba Arminia sa zapojil do horkého politického boja proti gomaristom (ortodoxní kalvíni pod vedením Francisca Gomara). Jeho túžbou bolo predovšetkým zabrániť narušeniu mieru v náboženských záležitostiach. Niekedy v tejto dobe vytvoril rukopis o myšlienke, že všetky viery zdieľajú súbor základných doktrín, čo je cesta k presadeniu zmieru v hádkach v jemnejších bodoch teológie. Vypracoval tiež niekoľko spisov o úlohe štátu pri riešení konfliktov o náboženstvo. Na to, aby sa predišlo konfliktu práv mala podľa neho v štáte existovať iba jedna konečná autorita, ktorá by mala udržiavať občiansky mier a formovať zodpovedných občanov. Civilní úradníci mali svoje rozsudky obmedziť len na základné doktríny. 
Náboženský spor v krajine sa vládnuce kalvínske kruhy snažili vyriešiť zvolaním celo krajinskej synody. S tým nesúhlasili arminiáni, ktorí sa synodu snažili blokovať. Vypukli nepokoje, ktoré miestodržiteľ Móric Oranžský využil ako zámienku na perzekúciu. V roku 1618 nariadil zatknutie arminiánskych vodcov a Grotius bol odsúdený na doživotný pobyt v pevnosti Loevestein. Na hrade ho mohla navštevovať rodina a jeho manželka Mária mu mohla pravidelne nosiť listy, knihy a papiere. V zajatí tak rozpracoval niekoľko svojich neskorších diel.
V roku 1621 Grotius s pomocou svojej manželky z hradu utiekol ukrytý v truhlici na knihy. Cez Antverpy utiekol do Paríža, kde žil pod patronátom Ľudovíta XIII. Vo Francúzsku Grotius napísal viacero diel a spoznal sa s mnohými učencami jeho doby. V Paríži v roku 1625 vydal svoje majstrovské dielo "De iure belli ac pacis", ktoré bolo silne ovplyvnené trpkými násilnými politickými bojmi v Holandsku i v Európe.
Do Holandska sa vrátil v roku 1631, avšak už o rok neskôr z obáv pred uväznením odišiel do Hamburgu. V roku 1634 mu švédsky kancelár Axel, gróf Oxenstierna, ponúkol miesto švédskeho veľvyslanca v Paríži. Grotius prijal švédske občianstvo a usadil sa v Paríži. Jeho diplomatická kariéra bola menej úspešná. Budil nedôveru Richelieua aj Mazarina a jeho slabá pozícia sa prejavila i na tom, že nebol menovaný za vyjednávača na dôležitých mierových konferenciách, ktoré nakoniec vyústili do Vestfálskeho mieru. Samotný mier však bol víťazstvom ním šírených myšlienok. V roku 1644 po nástupe novej kráľovnej Kristíny na trón bol zbavený funkcie veľvyslanca a povolaný do Štokholmu. Kráľovná Kristína mu s rodinou ponúkla nerušený život v Štokholme avšak severské podnebie mu nevyhovovalo a po konzultáciách s kráľovnou odišiel loďou do Lübecku. Pri pobreží východného Pomoranska loď stroskotala a Grotius v auguste 1645 v Rostocku zomrel na vyčerpanie.
Dielo.
Počas svojho života Grotius napísal mnoho prác z rôznych oblastí. Medzi jeho prvé spisy, ktoré vyšli v tlači, patrilo niekoľko imitácií klasického verša. S komentárom redigoval encyklopedické dielo o siedmich slobodných umeniach severoafrického básnika Martiana Capellu a dielo "Phaenomen"a od antického spisovateľa Arata zo Soli. Napísal množstvo filologických diel a drámu "Adamus Exul". Vďaka nej si získal uznanie ako básnik, neskôr dielo študoval John Milton pri príprave svojho Strateného raja. Hoci oceňoval svoje umelecké snahy oveľa viac ako všednú prácu právnika, vždy sa usiloval potešiť svojich patrónov a klientov. Jeho najznámejšie príspevky k politickému mysleniu sa tak formovali v priebehu jeho profesionálnych povinností. Značný bol jeho prínos pre medzinárodné právo. Vydal tiež mnoho teologických a politicko-teologických diel v ktorých prejavil veľký záujem o zjednotenie kresťanskej cirkvi.
Časť z ďalšej tvorby:
Dielo obsahuje šesť monológov o súčasnej politickej situácii, bolo ovplyvnené jeho cestou do Francúzska.
Dielo pojednávalo o významnej právnej zásade - slobode morí, šlo o časť širšieho, nevydaného diela "De iure Praedae"/"De iure praedae commentarius" resp. "De Indis"
Dielo obsahuje obranu jeho konania ako holandského verejného činiteľa.
Dielo býva považované za prvé komplexné vedecké pojednanie o medzinárodnom práve a bolo všeobecne uznávané a využívané. Slúžilo ako príručka pre diplomatov a panovníkov, oficiálnou učebnicou bolo na mnohých univerzitách v Nemecku.
Myšlienky.
Významný bol najmä Grotiov prínos do medzinárodného práva (z dnešného hľadiska medzinárodného práva verejného). Medzinárodné právo označoval stále rímskym pojmom "ius gentius" a neprijal moderný pojem salamanskej školy "ius inter gentes" (právo medzi národmi). Za jeho zdroj považoval normy prirodzeného práva i normy pozitívneho práva, medzi ktoré radil ako právnu obyčaj, tak aj zmluvné právo. Vo svojich dielach zaznamenal viacero moderných zásad medzinárodného práva. Významným bola najmä zásada slobody morí, ktorú vyjadril vo svojom diele "Slobodné more". Oponentom jej bola v tom čase kulminujúca zásada uzavretosti morí, ktorú mimo iné zastával Angličan John Selden. Táto však spor prehrala a sloboda morí je dodnes jedným zo základných zásad medzinárodného morského práva. 
Podobne ako salamanská škola aj Grotius medzinárodné právo chápal primárne ako súčasť prirodzeného práva. Narozdiel od Vitoriu alebo Suaréza však prirodzené právo sekularizoval na výraz ľudskej prirodzenosti a rozumu. Skôr než o sekularizáciu kategorickú ale šlo o hypotézu na ktorej pochopenie je potrebná celková znalosť jeho argumentácie. Grotius bol hlboko veriaci človek, ktorý si však uvedomoval roztrieštenosť kresťanstva. Úlohu mediátorov už nemohli sprostredkovať ani pápež ani cisár a právne riešenia nemohli byť založené na niektorej z konfesií. Pre ich dodržiavanie museli byť pravidlá vystavané na sekulárnej úrovni, ktorú by uznávali všetci. Neodmietol síce božský pôvod prirodzeného práva, kategorickým imperatívom ho avšak podľa Grotia nerobí Božie nariadenie ale jeho prirodzenosť. Normy zároveň nesmeli urážať kresťanstvo, ktorému ponechal status referenčnej roviny.
Jeho cieľom bolo dosiahnuť čo najväčšiu minimalizáciu krviprelievania vo vojnách vybudovaním všeobecnej teórie práva, ktorá by obmedzovala a regulovala vojnu medzi nezávislými mocnosťami. Zistil, že presvedčiť vládcov, aby upustili od vojny alebo páchania krutých činov počas vojny prostredníctvom sekulárnych noriem a prirodzených zákonov je zložité. V argumentácii proti vojne sa tak neváhal sa uchýliť aj k využitiu Božieho zákona prevzatého hlavne zo Starého zákona a k zákonu lásky prevzatému z Nového zákona. Ako poslednú možnosť k zabráneniu krviprelievania dokonca prijal argument užitočnosti, hoci uviedol, že úvahy o užitočnosti nie sú jeho záujmom. 
Grotius veril, že by sa mali pripúšťať iba vojny, ktoré majú spravodlivé príčiny. Pretože niet sudcu pre súdne urovnanie medzi národmi, vojna ako prostriedok riešenia konfliktov musí byť podľa neho tolerovaná. Príčiny vojny by sa však mali obmedziť len na príčiny súdnych sporov. Vypracoval tiež teóriu zločinu a trestu, ktorou charakterizoval určité vojny ako spravodlivý trest za zločiny spáchané nezávislými mocnosťami. 
Kritizoval humanistov, ktorým vyčítal najmä to, že vyzdvihovali dokonalosť klasického rímskeho práva a mu pripisovali až „úroveň napísaného rozumu a spravodlivosti“ "(scripta ratio et iustitia)". Dokonalé a spravodlivé právo možno podla Grotia odvodiť iba z rozumu a ľudskej prirodzenosti. Pozitívne právo podľa neho musí byť v zhode s prirodzeným, môže ho však čiastočne meniť.
Štát zadefinoval ako: „prirodzený a dokonalý zväzok slobodných ľudí vytvorený s cieľom realizovať spoločné dobro“. Ako morálna osoba a zvláštny subjekt práva ešte ale nie je plne samostatný. Vzniká zmluvou, v ktorej ľud ako nositeľ suverenity preniesol na panovníka, čím stratil právo odporu voči nemu. 
V diele "De jure belli ac pacis" sa zaoberal sa tiež otázkou extradície osôb, ktoré spáchali zločin mimo svoj domovský štát. Každý štát mal podľa jeho názoru povinnosť takéto osoby potrestať alebo vydať štátu , v ktorom boli stíhané za spáchanie daného zločinu (princíp "aut dedere aut punire"). Povinnosť vydať alebo stíhať páchateľa podľa Grotia vychádzala z prirodzeného práva štátov trestať páchateľov činov. Toto právo vzťahoval ku všetkým deliktom, ktoré sa mohli dotknúť záležitostí štátu. Pravidlo štáty neprijali a nestalo ani všeobecným pravidlom medzinárodného práva.
Nadviazal na aristotelovskú teóriu človeka ako tvora spoločenského. Človek má podľa neho "appetitus societis", pud spolčovať sa a rozum k tomu, aby neškodil druhému. Ľudia chcú od počiatku žiť v mieri a tvoria svoje prostredie tak, aby žili bez konfliktov. Pre všetkých preto musí platiť zásada pacta sunt servanda. Ovplyvnený rímskymi stoikmi tvrdil, že rozum môže izolovaných ľudí spájať do kozmopolisu. Sám sa definoval slovami: „"Holanďan pôvodom, Francúz bydliskom, Švéd svojou funkciou, ale celý život svojim duchom Európan"“.
Ďalšia literatúra.
 

</doc>
<doc id="1707" url="https://sk.wikipedia.org/wiki?curid=1707" title="Dominicus Gundisalvus">
Dominicus Gundisalvus

Dominicus Gundisalvus alebo aj Gundissalinus bol scholastický filozof a arcidiakon, spoluprekladateľ Avicebronovho diela "Fons vitae" z arabčiny. Žil v 12. storočí v Tolede.

</doc>
<doc id="1708" url="https://sk.wikipedia.org/wiki?curid=1708" title="Gautama">
Gautama



</doc>
<doc id="1709" url="https://sk.wikipedia.org/wiki?curid=1709" title="Jürgen Habermas">
Jürgen Habermas

Jürgen Habermas (* 18. jún 1929, Düsseldorf, Nemecko) je nemecký filozof, predstaviteľ frankfurtskej školy, ktorý recipuje podnety analytickej filozofie, filozofickej hermeneutiky H.-G. Gadamera a psychoanalýzy; predstaviteľ postmodernej filozofie.
Občianska spoločnosť obsahuje možnosť svojej kritiky, pretože ju podľa Habermasa možno chápať prinajmenšom ako verejnosťou, ktorá sa orientuje podľa meradla rozumného rozhovoru medzi v zásade všetkými občanmi a politické rozhodnutia považuje až vtedy za oprávnené, keď môžu byť legitimované konsenzom. Habermas skúma podmienky a formu tohto rozumného rozhovoru ako aj podmienky a formy jeho narúšania a brzdenia. Výskum rušenia rozumného rozhovoru tvorí náplň Habermasovej sociálnej filozofie, ktorú chápe ako kritiku ideológie; výskum podmienok a formy rozumného rozhovoru predstavuje podľa Habermasa snahu odhaliť štruktúru poznania riadiaceho sa záujmami. Habermasov výskum vyúsťuje do teórie komunikatívnej kompetencie (Habermas). Habermas podrobuje kritike sociologické teórie M. Webera, T. Parsonsa, N. Luhmanna. Habermas sa pokúša pokračovať vo filozofickom diskurze moderny, ktorého plauzibilnosť sa mu zdá spočívať v postmetafyzickom myslení.

</doc>
<doc id="1710" url="https://sk.wikipedia.org/wiki?curid=1710" title="Fátma Haddád aš-Šamáchová">
Fátma Haddád aš-Šamáchová

Fátma Haddád aš-Šamáchová (arab. písmom: فاطمة حداد الشماخ; francúzskym prepisom: "Fatma Haddad Chamakh"; *1936 - †2013) bola tuniská filozofka, profesorka Tuniskej univerzity, predstaviteľka feministickej filozofie; zaoberala sa problémami nového modelu rodinného spolužitia muža a ženy a jeho právneho zakotvenia.

</doc>
<doc id="1711" url="https://sk.wikipedia.org/wiki?curid=1711" title="Ernst Haeckel">
Ernst Haeckel

Ernst Heinrich Philipp August Haeckel (* 16. február 1834, Postupim – † 8. august 1919, Jena) bol nemecký biológ, predstaviteľ darwinizmu, profesor na Jenskej univerzite. 
Rozpracoval biogenetický zákon, učenie o fylogenéze, idey prirodzeného vzniku života z anorganických látok.
Haeckel na svojich expedíciách precestoval časť sveta. Zmyslom expedícií bolo spoznať prírodu a jej celistvosť a bohatosť. Jedna z prvých študijných ciest v talianskej Messine mala rozhodujúci vplyv na jeho vedecké dielo. Cieľom expedície bolo štúdium podmorského sveta. Niekoľkoročné skúmanie prinieslo dielo - "Monografia o radioláriách" (lúčovité živočíchy).
Štúdiu týchto organizmov sa venoval vyše 12 rokov. Opísal viac ako 4 000 živočíšnych druhov, ich jedinečnú mnohotvárnosť sa snažil spodobniť v kresbách. 
Haeckel býva označovaný ako "nemecký Darwin".

</doc>
<doc id="1712" url="https://sk.wikipedia.org/wiki?curid=1712" title="John Burdon Sanderson Haldane">
John Burdon Sanderson Haldane

John Burdon Sanderson Haldane (* 5. november 1892, Oxford, Spojené kráľovstvo – † 1. december 1964, Bhubaneswar, India) bol britský biológ a biochemik. 
V roku 1926 upozornil na význam ultrafialového žiarenia pre vytváranie komplexných organických zlúčenín pri vzniku života, 1954 vypracoval chemickú teóriu zdvojovacích a združovacích procesov pri chromozómoch.

</doc>
<doc id="1713" url="https://sk.wikipedia.org/wiki?curid=1713" title="Maša Haľamová">
Maša Haľamová

Maša Haľamová, vyd. "Mária Pullmanová" (* 28. august 1908, Blatnica – † 17. júl 1995, Bratislava) bola slovenská poetka.
Životopis.
Narodila sa v rodine obchodníka a vzdelanie získavala v Martine, Starej Pazove (Srbsko-Vojvodina), vyššie školy navštevovala v Martine a v Bratislave, kde aj v roku 1925 zmaturovala. Po maturite pracovala ako úradníčka vo Vysokých Tatrách, kde žila 30 rokov. Bola vynikajúca lyžiarka a stala sa najmladšou rozhodkyňou na majstrovstvách sveta na Štrbskom Plese v roku 1935. Vydala sa za lekára Jána Pullmana a vo Vysokých Tatrách žila až do manželovej predčasnej smrti v roku 1956. V rokoch 1957/58 pracovala v Martine ako redaktorka vydavateľstva Osveta a odtiaľ odišla do Bratislavy, kde pracovala až do roku 1973, kedy odišla do dôchodku, ako redaktorka vo vydavateľstve Mladé letá (vydavateľstvo). Zomrela v Bratislave, no pochovali ju na Národnom cintoríne v Martine.
Tvorba.
Už ako študentka uverejňovala preklady z ruskej poézie v Slovenskom denníku. Vlastnú tvorbu začala publikovať v 2. polovici 20. rokov v literárnych časopisoch: Slovenské pohľady, Živena, Elán, tiež v periodikách Nový rod a Mladé Slovensko. 
Je autorkou žensky krehkej lyriky, zachytávajúcej prostým, úprimným slovom vzruchy srdca: nenaplnený cit lásky, manželské šťastie, bolesť nad stratou manžela. Okrem ľúbostných motívov stvárňovala dojmy z tatranskej prírody, z cesty do Francúzska a sociálne námety pod vplyvom Jiřího Wolkra. Priťahoval ju obraz na smrť chorého Jiřího Wolkra, márne hľadajúceho uzdravenie v tatranskej prírode. Jej poézia sa vyznačuje hlboko prežívanými a citovými zážitkami. Hľadala v nej opravdivý cit lásky nielen pre seba, ale pre všetkých, a najmä pre tých, ktorým ju „tvrdé veci dňa“ nedožičili. Bola majstrom básnickej drobnokresby, nakoľko dokázala zachytiť v básňach i tie najmenšie záchvevy dievčenskej duše s čistotou a presnosťou, pričom nestrácajú nič zo svojej krehkosti a ľahkosti. 
Okrem vlastnej tvorby sa venovala tiež prekladom z lužickosrbskej, českej (Jiří Wolker, Ivan Olbracht, Marie Majerová, Jan Drda) a ruskej literatúry.
Viaceré básne z jej zbierok zhudobnili poprední slovenskí skladatelia (napr. básne zo zbierky "Červený mak"). Svojou tvorbou sa zapísala do dejín slovenskej literatúry ako jedna z najvýznamnejších predstaviteliek slovenskej poézie 20. storočia. Jej dielo bolo preložené do 9 cudzích jazykov.

</doc>
<doc id="1714" url="https://sk.wikipedia.org/wiki?curid=1714" title="John Scott Haldane">
John Scott Haldane

John Scott Haldane (* 3. máj 1860, Edinburgh – † 15. marec 1936, Oxford) bol anglický lekár - fyziológ a filozof, predstaviteľ holizmu.

</doc>
<doc id="1715" url="https://sk.wikipedia.org/wiki?curid=1715" title="Johann Georg Hamann">
Johann Georg Hamann

Johann Georg Hamann (* 27. august 1730, Kaliningrad – † 21. jún 1788, Münster) bol nemecký filozof, protivník osvietenstva, čisto rozumového poznania; filozof citu a viery: podčiarkoval tvorivú silu citu a mysle, ktorú zahliadol najmä v jazyku a ktorá sa vyjavuje v básnení, „materčine ľudského rodu“. 
Jeho vplyv siaha od obdobia Sturm und Drangu a klasicizmu až hlboko do romantiky a modernej filozofie jazyka.

</doc>
<doc id="1716" url="https://sk.wikipedia.org/wiki?curid=1716" title="William Hamilton">
William Hamilton

William Hamilton (* 8. marec 1788, Glasgow, Škótsko – † 6. máj 1856, Edinburgh) bol škótsky filozof a logik (jeden z predchodcov matematickej logiky), predstaviteľ mladšej škótskej školy. Poznanie chápal ako odhaľovanie podmienok existencie poznávaného predmetu.

</doc>
<doc id="1717" url="https://sk.wikipedia.org/wiki?curid=1717" title="Ladislav Hanus">
Ladislav Hanus

Prof. PhDr. ThDr. Ladislav Hanus, DrSc. h. c. (* 26. február 1907, Liptovský Mikuláš – † 7. marec 1994, Ružomberok) bol rímskokatolícky kňaz, historik umenia, slovenský novotomistický filozof, významný predstaviteľ slovenskej kultúrnej filozofie, profesor morálnej teológie v Spišskej Kapitule, prekladateľ, esejista a publicista.
Počas existencie fašistického Slovenského štátu (1939 – 1945) bol kľúčovou postavou katolíckeho intelektuálneho života, pričom jeho politické presvedčenie vykazovalo autoritárske a klérofašistické motívy, ktoré ho viedli k podpore ľudáckeho režimu. Hanus túto lojalitu potvrdil svojou ostrou kritikou Slovenského národného povstania, ktoré označil za „osudný omyl“, ktorého protagonistami mali byť "cudzie elementy", Češi, protestanti a Židia. 
Životopis.
Ladislav Hanus zmaturoval na reálnom gymnáziu v Liptovskom Mikuláši. Od roku 1926 študoval teológiu v bohosloveckom seminári na Spišskej Kapitule. V akademickom roku 1927/28 prestúpil na štúdium filozofie a teológie do Innsbrucku, kde promoval roku 1932 a získal doktorát teológie. Bol ovplyvnený svojím učiteľom v Spišskej Kapitule Františkom Skyčákom, ml. (existenciálne zakotvený tomistický kultúrfilozof) a preto bol zástancom filozofie novotomizmu.
Ako kaplán pôsobil v Spišských Vlachoch (1932), v Spišskej Novej Vsi (19331934) a konečne v rokoch 19351938 u Andreja Hlinku v Ružomberku. V rokoch 19381950 pôsobil ako profesor morálnej teológie v kňazskom seminári na Spišskej Kapitule. Od roku 1941 redigoval časopis Kultúra, profilovaný ako časopis slovenskej kresťanskej inteligencie a v rokoch 19441945 avantgardný časopis Obroda, na ktorý nadviazal v rokoch 19461948 časopis Verbum.
V rokoch 19511952 sa skrýval pred štátnou bezpečnosťou (Liptov, Žilina, Kysuce). Na jeseň 1952 bol bezpečnosťou chytený, tvrdo vypočúvaný a na základe vykonštruovaných a nepravdivých obvinení, vedených proti katolíckej cirkvi a katolicizmu, odsúdený na 16 rokov odňatia slobody za údajnú velezradu. Vo väzení bol fyzicky aj psychicky týraný. Jeho spoluväzňami boli okrem iných napríklad teológ a historik umenia kňaz Josef Zvěřina, či biskup Ján Chryzostom Korec a ďalší. Na slobodu bol prepustený na podmienku až v roku 1965. Mohol pracovať iba ako kurič v Technickom skle v Bratislave. 
Od roku 1968 sa vrátil do kňazskej pastorácie ako farár v Kvačanoch a Hybiach. Do dôchodku odišiel v roku 1983. Odvtedy až do svojej smrti žil v Ružomberku.
L. Hanus o kultúrnom diele.
"„Kultúrne dielo žije akoby dvojakým bytím – pohľad bezprostredne pozoruje iba hmotnú postať a spôsob techniky. Ale na tých istých kontúrach sa vinie línia inej postati, čosi, čo zmyslovému pohľadu uniká – prítomnosť duchovného.“" 
Kontroverzie a kritika.
Kritika historika Miroslava Szabóa v diele Klérofašisti sa sústreďuje na Hanusovu neschopnosť včas rozpoznať pravú podstatu nacizmu kvôli zaslepenosti spoločným nepriateľom (komunizmom) a na jeho pretrvávajúce nacionálne a konfesionálne predsudky. 
Podpora vojnového slovenského štátu a Jozefa Tisu.
Hanusa charakterizoval Szabó ako slovenského nacionalistu, ktorý ospevoval Jozefa Tisu a režim vojnového štátu. Aj po desaťročiach si vo svojich pamätiach zachoval pozitívny vzťah k tomuto režimu a odmietavý postoj k Slovenskému národnému povstaniu.
Národné a náboženské predsudky.
Szabó uvádza, že Hanus otvorene prejavoval predsudky voči evanjelikom, Židom a predovšetkým voči Čechom. Čechov spájal s ateizmom a sektárstvom, čo považoval za takmer rovnaké zlo ako nacizmus či komunizmus.
Dočasné podľahnutie nacistickému pokušeniu.
Hoci nacizmus neskôr odsúdil, Szabó kritizuje fakt, že v istom momente (najmä okolo rokov 1939 – 1941) hľadal v nacizme záštitu pre národ a cirkev pred ateistickým socializmom. V roku 1939 napríklad predniesol v rozhlase ódu na "nemeckú disciplínu", v ktorej Nemcov a nemeckú armádu dával za vzor pospolitosti a obetavosti, a to aj po agresii voči Poľsku.
Pokusy o syntézu kresťanstva a národného socializmu.
Hanus v roku 1941 predniesol prednášku, v ktorej sa snažil interpretovať nacistický projekt novej Európy kladne a navrhol, aby Tretia ríša integrovala kresťanskú ideológiu, čím by získala stabilitu. Tento pokus o nájdenie "modus vivendi" s nacizmom je vnímaný ako problematický, pretože nacistický projekt hodnotil kladne a veril v úprimnosť Hitlera pri budovaní "spravodlivejšej" Európy.
Rasová terminológia.
Hoci Hanus principiálne spochybňoval nacistický rasizmus, sám operoval s pojmami ako "osobitná slovenská rasa" a uznával opodstatnenosť eugeniky, pokiaľ ide o ochranu "rasových kvalít" národa.

</doc>
<doc id="1718" url="https://sk.wikipedia.org/wiki?curid=1718" title="Eduard von Hartmann">
Eduard von Hartmann

Eduard von Hartmann (* 23. február 1842, Berlín – † 5. jún 1906, Berlín) bol nemecký filozof, zástanca „filozofie nevedomého“, kategoriológ.
Eduard von Hartmann využil viacero Schoponhauerových myšlienok a za duchovný základ všetkého existujúceho vyhlásil akýsi neuvedomený princíp, ktorý obsahuje vôľu a predstavu. Bezprostredným predmetom poznania sú len údaje skúsenosti. Avšak pomocou uvažovania môžeme usudzovať na vec osebe, a to vďaka spoločnému duchovnému predmetovému základu, ktorým je sila uzatvorená v atómoch ako v konečných prvkoch všetkých vecí.
Táto sila, približujúca alebo odpudzujúca atómy navzájom, je svojráznym druhom chcenia, ktoré sprevádza neuvedomená predstava. Predstava nemá charakter individuálneho procesu, ale je výrazom jednoty sily alebo vôle determinujúcej celý svet, sily nedostupnej empiricky a spĺňajúcej len funkciu apriórneho chápania skutočnosti.
Poznanie je v jednote vyžarovania vôle sveta a v jej konkretizácii vo veciach súčasne aposteriórne i apriórne. Vďaka tejto jednote vôle a rozumu má štruktúra sveta účelnosť, ktorá sa prejavuje v prekonávaní toho, čo je neuvedomené, a v dosahovaní úplného uvedomenia, a to konaním človeka, jeho kultúrou, morálkou i náboženstvom.
Toto úplné uvedomenie je zároveň uvedomením si nekonečnosti neprekonateľného zla a nešťastia vo svete. V súvislosti s tým sa vynára otázka: načo žiť a pracovať na rozvoji sveta, ak konečnou perspektívou bytia má byť zaniknutie v ničote.

</doc>
<doc id="1719" url="https://sk.wikipedia.org/wiki?curid=1719" title="Nicolai Hartmann">
Nicolai Hartmann

Nicolai Hartmann (lotyšsky: "Nikolajs Hartmanis", * 20. február 1882, Riga, Lotyšsko – † 9. október 1950, Göttingen) bol nemecký filozof, zakladateľ kritickej/novej ontológie, podľa ktorej má bytie vrstevnatú štruktúru.

</doc>
<doc id="1720" url="https://sk.wikipedia.org/wiki?curid=1720" title="Friedrich August von Hayek">
Friedrich August von Hayek

Friedrich August von Hayek (* 8. máj 1899, Viedeň, Rakúsko – † 23. marec 1992, Freiburg im Breisgau, Nemecko) bol ekonóm a filozof. Narodil sa v Rakúsko-Uhorskej monarchii, ale veľkú časť života prežil vo Veľkej Británii (v roku 1938 získal britské občianstvo), v USA a Nemecku. 
Preslávil sa najmä svojou obhajobou klasického liberalizmu a kritikou socializmu. Spolu s Ludwigom von Misesom bol najvýznamnejší predstaviteľ rakúskej školy. V 30. a 40. rokoch patril k popredným svetovým ekonómom. Po druhej svetovej vojne sa venoval najmä politickej filozofii. V roku 1974 mu spolu s Gunnarom Myrdalom bola udelená Nobelova cena za ekonómiu. Považuje sa za jedného z najvýznamnejších politických mysliteľov 20. storočia. 
Životopis.
Bol riaditeľom Rakúskeho ústavu pre výskum konjunktúry (Österreichisches Institut für Konjunkturforschung), profesorom London School of Economics a od roku 1950 profesorom Chicagskej univerzity. V roku 1947 Hayek inicioval založenie Mont Pelerin Society, ktorej cieľom je uľahčiť výmenu ideí medzi liberálnymi učencami v perspektíve posilnenia princípov slobodnej spoločnosti a ich uplatňovania. V roku 1974 mu spolu s Gunnarom Myrdalom bola udelená Nobelova cena za ekonómiu. Cena im bola udelená za „ich priekopnícku prácu v oblasti monetárnej teórie a hospodárskych cyklov a za ich prenikavú analýzu interdependencie ekonomických, sociálnych a inštitucionálnych fenoménov“. Jeho hlavným ideologickým oponentom bol John Maynard Keynes. 
V roku 1926 sa oženil s Bertou Mariou von Fritsch, prezývanou „Hella“. Mali spolu dve deti: v roku 1929 sa im narodila dcéra Christina Maria Felicitas a v roku 1934 syn Lorenz Josef Heinrich. Rozviedli sa v roku 1950. Ešte v tom istom roku sa druhou Hayekovou manželkou stala jeho sesternica Helene Bitterlich. 
Friedrich August von Hayek je pochovaný na cintoríne Neustift am Wald vo Viedni.
Práca.
Hayek bol jedným z hlavných kritikov kolektivizmu v 20. storočí. Podľa neho, všetky formy kolektivizmu, aj tie založené na dobrovoľnej spolupráci, musia byť udržiavané centrálnou autoritou (štátom). Avšak Hayek si myslí, že hlavnou úlohou štátu by malo byť udržiavanie vlády práva, s čo najmenšou mierou zásahov. Vo svojej knihe Cesta do nevoľníctva (The Road to Serfdom, 1944) Hayek argumentuje, že zásahy, socializmus, si vyžadujú centrálne ekonomické plánovanie a že toto vedie ku totalitarizmu. Z knihy: "Aj keď sľub moderných socialistov za väčšiu slobodu je skutočný a úprimný, v posledných rokoch, na pozorovateľa za pozorovateľom, robia dojem nepredvídané následky socializmu, mimoriadna podobnosť v mnohých ohľadoch, ktoré sú podmienkami 'komunizmu' a 'fašizmu'".
Centrálna plánovacia autorita by musela disponovať nástrojmi, ktoré by najprv ovplyvňovali, neskôr ale až riadili spoločenský život, pretože vedomosti potrebné na centrálne plánovanie, sú zo svojej podstaty decentralizované. Je zaujímavosťou, že Keynes uznal problémy, ktoré sa v Ceste do otroctva popisujú, riešil by ich však opačne ako Hayek - ešte väčším plánovaním.
Napriek tomu, že Hayek bol obhajcom slobodného trhu, tvrdil, že štát by mal vytvárať "záchrannú sieť". Hayek do nej zahŕňal minimálny príjem, ale aj štátnu pomoc pri vytváraní sociálneho poistenia.

</doc>
<doc id="1721" url="https://sk.wikipedia.org/wiki?curid=1721" title="Paul Hazard">
Paul Hazard

Paul Hazard (* 30. august 1878, Noordpeene, Francúzsko – † 13. apríl 1944, Paríž) bol francúzsky historik literatúry a filozof kultúry. Uvažuje o kríze európskeho vedomia.

</doc>
<doc id="1722" url="https://sk.wikipedia.org/wiki?curid=1722" title="Paul Häberlin">
Paul Häberlin

Paul Häberlin (* 17. február 1878, Kesswil, Švajčiarsko – † 29. september 1960, Bazilej) bol švajčiarsky psychológ, profesor a filozof silno tradicionalistickej orientácie.

</doc>
<doc id="1723" url="https://sk.wikipedia.org/wiki?curid=1723" title="Martin Heidegger">
Martin Heidegger

Martin Heidegger (* 26. september 1889, Meßkirch, Hohenzollernská provincia, Prusko – † 26. máj 1976, Freiburg im Breisgau, Západné Nemecko) bol nemecký filozof, básnik, žiak a nasledovník Edmunda Husserla, zakladateľ fundamentálnej ontológie. 
Životopis.
Spočiatku sa chcel stať katolíckym kňazom. Štúdium teológie začal vo Freiburgu. Tu sa však začal po čase prikláňať k filozofii a tak zmenil študijný odbor. Stal sa žiakom Edmunda Husserla, od ktorého fenomenológie sa odrážal aj vo svojom diele. Po štúdiách pôsobil u Husserla ako asistent a nakoniec sa stal jeho univerzitným nástupcom. Po nástupe nacionálneho socializmu pôsobil ako rektor a profesor na univerzite vo Freiburgu, napokon však odstúpil a utiahol sa do ústrania. Zo začiatku sympatizoval s nacionálnym socializmom. Neskôr svoj postoj síce prehodnotil, ale aj tak tým zostal stigmatizovaný a stále je to považované za kontroverznú stránku jeho života. Po druhej svetovej vojne nesmel istý čas prednášať. Neskôr sa k pedagogickej a verejnej práci vrátil.
Diela.
Jazyk jeho filozofie je osobitný, ba až excentrický a to výrazne sťažuje prístup k jeho dielu. Často pracuje s pôvodom slov, pátra po ich pôvodných významoch (to spôsobilo ťažkosti najmä pri prekladoch). Jeho najvýznamnejšie dielo je "Bytie a čas" (1927). Ním sa stal slávnym a uznávaným. Vracia sa v ňom k otázke bytia ako k základnej otázke celej filozofie. Heideggera tu zaujíma najmä bytie samotného súcna. K jeho ďalším dielam patrí "Čo je metafyzika" (1929), List o humanizme (1947), "Holzwege" (1950), "Nietzsche" (1961). Od r. 1975 vychádza súborné vydanie jeho diel, prednášok, neuverejnených rukopisov, ktoré zahŕňa 80 zväzkov.
V neskoršom období sa sústreďuje najmä na problematiku jazyka, resp. reči ako prostredia, v ktorom sa nám „vyjavuje" bytie. 
Heidegger si kladie ako hlavnú úlohu svojej filozofie objasniť a vysvetliť "podstatu bytia". Heidegger robí rozdiel medzi ontológiou a tzv. fundamentálnou ontológiou. Kým ontológia podľa neho skúma podstatu vecí, predmetného bytia, fundamentálna ontológia skúma predpoklady alebo možnosti ontológie. Inak povedané, skúma možnosti prístupu k bytiu, ktoré tvoria predpoklad každej ontológie, t. j. filozofickému určeniu podstatných znakov skutočnosti. Tento predpoklad, tvoriaci základnú možnosť fundamentálnej ontológie, nachádza v ľudskej realite (). Pobyt je podľa Heideggera to súcno, ktoré má bytostnú možnosť pýtať sa. Toto súcno som vždy ja sám, a to ako ,môcť byť‘, ktorému ide o to byť týmto súcnom. Pobyt má bytostný záujem o svoje bytie.
Jadro Heideggerovej práce spočíva vo vypracovaní otázky o bytí a o čase. Učí, že bytie človeka sa nedá chápať ako predmet, ako substancia, ale treba skúmať bytie človeka a na bytie človeka aj poukazovať. Bytie človeka Heidegger nazýva pobyt (). Heidegger skúma základnú štruktúru ľudského pobytu, aby mohol vôbec položiť základy náuky o bytí. Táto časť jeho učenia je najznámejšia. Podľa Heideggera je základnou ľudskou skúsenosťou úzkosť. V úzkosti nejde vlastne o nič iné ako o človeka. Úzkosť je úzkosťou ohľadom bytia na svete ako takého – pretože možnosť bytia vždy implikuje aj možnosť vlastného (ľudského) nebytia. V úzkosti sa človek stretáva s vlastnou smrťou.
Iné významné myšlienky venoval vývoju modernej vedy ("Veda a zamyslenie", "Čas obrazu sveta").

</doc>
<doc id="1724" url="https://sk.wikipedia.org/wiki?curid=1724" title="Helenos">
Helenos

Helenos (gr. "Έλενος", lat. "Helenus") bolo meno dvoch hrdinov trójskej vojny, jedného bojujúceho na strane Trójanov, druhého na strane Achájcov.
Z oboch je známejší syn trójskeho kráľa Priama a jeho manželky Hekaby.
V gréckych mýtoch je známy svojimi vešteckými schopnosťami. Prostredníctvom nich varoval svojho brata Parida pred cestou do Sparty. Únos manželky spartského kráľa Maneláa Heleny viedol v konečnom dôsledku k vypuknutiu trójskej vojny. Vo vojne bojoval statočne a dožil sa i jej konca.
Ako otroka si ho spolu s Hektorovou manželkou Andromachou odviedol Achillov syn Neoptolemos. Neskôr si je, po nadobudnutí slobody, vzal za manželku a spolu sa usadili na západnom pobreží Épeira. Založil tu mesto, pripomínajúce zničenú Tróju.
Druhý nositeľ tohto mena bojoval na strane Achájcov a padol v boji s Hektorom.

</doc>
<doc id="1725" url="https://sk.wikipedia.org/wiki?curid=1725" title="Jan Heller">
Jan Heller

Jan Heller (* 22. apríl 1925, Plzeň – † 15. január 2008, Praha) bol český protestantský teológ a religionista.
V roku 1944 zmaturoval na gymnáziu v Plzni. Potom do roku 1945 zastával v Plzni funkciu dočasného diakona. V povojnových rokoch 1945 až 1948 študoval na Husovej teologickej fakulte a kombináciu filozofia - čeština u Jana Patočku na Filozofickej fakulte Karlovej univerzity. Jeden rok strávil na študijnej stáži v Bazileji. Neskôr dokončil štúdium na Husovej teologickej fakulte a začal vykonávať cirkevnú činnosť ako vikár v Horoviciach. Od roku 1950 vyučoval hebrejčinu na Komenského evanjelickej teologickej fakulte. V roku 1951 získal titul doktor teológie v odbore Starý zákon a stal sa asistentom biblickej katedry a lektorom biblických jazykov. V roku 1963 sa v odbore Starý zákon habilitoval, udelenie hodnosti „docent“ však štátna správa pozastavila. Jan Heller pôsobil potom v rokoch 1966 až 1968 ako hosťujúci docent na Humboldtovej univerzite a na Kirchliche Hochschule v Berlíne. Po návrate do Prahy sa habilitoval v odbore religionistika a začal ju vyučovať. V roku 1970 sa stal profesorom pre religionistiku. V roku 1977 prešiel na katedru biblistiky ako profesor Starého zákona. V roku 1992 ukončil svoju aktívnu kariéru.
Bibliografia.
Nemecké publikácie:
Spolupracoval na týchto edíciach: 

</doc>
<doc id="1726" url="https://sk.wikipedia.org/wiki?curid=1726" title="Claude-Adrien Helvétius">
Claude-Adrien Helvétius

Claude-Adrien Helvétius (* 26. február 1715, Paríž, Francúzsko – † 26. december 1771, Paríž) bol francúzsky filozof, predstaviteľ materializmu 18. storočia.
Východisko jeho filozofie tvorí Lockov senzualizmus: objektívne jestvujúcu hmotu poznávame prostredníctvom pocitov. Druhým nástrojom poznania je pamäť, ktorú chápal ako trvajúci, ale oslabený pocit. Myslenie je kombinácia pocitov. Vo výchove ľudského charakteru má veľkú úlohu spoločenské prostredie. V spoločenskom vývoji hrá rozhodujúcu úlohu ľudské vedomie a vášeň.

</doc>
<doc id="1727" url="https://sk.wikipedia.org/wiki?curid=1727" title="Hérakleides Pontský">
Hérakleides Pontský

Hérakleides (alebo Hérakleidés alebo Hérákleidés alebo Herakleides) Pontský/z Pontu/Pontikos/z Pontskej Herakley/z Hérakleie Pontiké (* 387 pred Kr. – 312 pred Kr.) bol starogrécky filozof, Platónov žiak (člen Platónskej akadémie), prikláňal sa k atomizmu: tvrdil, že atómy formuje zvláštny rozum – nús. Dušu chápal atomisticky, pričom sa však uňho prejavujú pytagorovské vplyvy. V jeho astronómii je pozoruhodná heliocentrická tendencia. V jeho hudobných teóriách badať Aristotelov vplyv.

</doc>
<doc id="1728" url="https://sk.wikipedia.org/wiki?curid=1728" title="Hérakleitos z Efezu">
Hérakleitos z Efezu

Hérakleitos z Efezu (iné názvy: Hérákleitos z Efezu, Herakleitos z Efezu, Heraklit z Efezu, Héraklit z Efezu, Hérakleitos Skoteinos, Hérákleitos Skoteinos; * asi 540 pred Kr., Efez – † asi 480 pred Kr., Efez) bol grécky filozof, podľa ktorého svet nestvoril ani nikto z bohov, ani nikto z ľudí, ale bol vždy, je a bude, a síce ako polemos - boj protikladov, metaforicky znázornený večne živým ohňom, ktorý sa rozhorieva a uhasína podľa toho, ako mu to prikazuje zákon. Herakleitos pochádzal z aristokratického rodu efeských bazileov (kráľov-kňazov), ktorí mali rôzne výsady a o. i. spravovali kult eleusinskej Demetry. Herakleitos sa vraj vzdal hodnosti bazilea v prospech svojho brata. Herakleitovo politické myslenie bolo aristokratické.
U Herakleita je zachované prvé použitie slova „filozof“.
Herakleitos urobil ťažiskom svojich úvah vzťah pojmu a vecí.
Učenie Herakleita.
Učenie Herakleita je spolu s učením milétskej školy a učením pytagorejcov prameňom klasickej gréckej filozofie. 
Svet nikto nestvoril, ale bol, je i bude večne žijúcim ohňom, uhasínajúcim podľa miery i rozhorievajúcim sa podľa miery. Oheň je kozmogonickým princípom a čímsi, čo heterogénne spočíva vo veciach, čosi v nich imanentné, čosi, čo je samo osebe vždy totožné, hoci sa neustále premieňa na všetko. Oheň je tu substrátom možností, ktorý - z obsahovej stránky ustavične totožný - stále nadobúda rozličné nové formy, vďaka nemu sú veci rovnorodé, sú tej istej povahy, patria do tej istej skutočnosti. Oheň nemá nikdy absolútny začiatok ani absolútny koniec, ale je len večne sa uskutočňujúcou zmenou.
Existencia vesmíru je nekonečným prameňom, ktorý stále je a zároveň sa ustavične mení na základe svojej praexistujúcej substancie, čiže ohňa. Kde je oheň, tam je i jeho protiklad - chlad, a kde sú protiklady, tam je spor medzi nimi, a kde je spor, tam je i nejaký pohyb. Prameňom i príčinou všetkých zmien vo vesmíre je princíp boja protikladov, v dôsledku čoho nikdy nič nemôže byť bezvýhradne jedným a tým istým. Proces stávania sa uskutočňuje dvojakou cestou: od ohňa dolu, k ochladzovaniu sa a nebytiu, a zdola nahor, z chladu k vzplanutiu bytia, pričom sa začína opäť takmer tá istá cesta. Je to všeobecný poriadok harmónie, vytvorenej od nej neodlučnou disharmóniou a jej popretím, čo vytvára novú harmóniu.
Človek je súčasťou vesmíru a ako skozmičtený mikrokozmos je substančne spojený s makrokozmom. Zmeny vo svete sú podobné zmenám v ľudskom živote a naopak. Všetko má vo svojej podstate rovnakú povahu a všetko - zmyslové, intelektuálne i morálne kvality - sa riadi tým istým zákonom ako svet prírody. Toto je však nedostupné obyčajnej zmyslovej skúsenosti, a preto to možno poznať len rozumom.
Existujúci poriadok vo svete a jeho večné cyklické obrodzovanie sa podlieha logu, čiže rozumu a jeho večnému zákonu predurčenia. Logos je totožný s ohňom ako princípom, ktorý všetko podriaďuje nevyhnutnosti stávania sa. Kým však oheň je len substrátom každej zmeny, logos je jednou zo základných podôb tohto substrátu, predstavujúcou stálosť súvislostí a vzťahov, ktoré pretrvávajú v neustálej premene vecí. Preto sa tieto súvislosti dajú pochopiť len rozumom. Logos je v tomto prípade "slovom", ktoré definuje cyklickú následnosť boja protikladov. Logos tým umožňuje ich rozumové pochopenie. A tak sa svet prihovára svojím logom - slovom poriadku - a človek počúvajúci reč sveta ho poznáva a vystihuje vlastným slovom, ktoré vyjadruje poznaný poriadok následnosti vývinu a stávania sa. Logos teda znamená druhotnosť prazákladu ohňa, a ak oheň je mierou ontologického jestvovania všetkých vecí, je logos mierou intelektuálneho nazerania a poznania všetkých vecí človekom 

</doc>
<doc id="1729" url="https://sk.wikipedia.org/wiki?curid=1729" title="Johann Gottfried von Herder">
Johann Gottfried von Herder

Johann Gottfried von Herder (* 25. august 1744† 18. december 1803) bol nemecký filozof, generálny superintendent vo Weimare.
Proti Kantovej kritike rozumu staval svoju fyziológiu poznávacích schopností a učenie o prvotnosti jazyka oproti rozumu.
Herderova filozofia dejín je založená na úvahe, že vývoj nie je náhodný, že prebieha zákonite. Naše dejiny sú súčasťou dejín celej slnečnej sústavy. Neznamenajú popretie prírody, ale jej pokračovanie. Človek je produktom prírody; zostáva s ňou spätý aj vtedy, keď sa v dôsledku vzniku štátu od nej odlučuje. Od prírody človeka odlíšila vzpriamená postava a funkčnosť rúk. Ľudský rod sa stále vyvíja k lepšiemu. Násilie pritom ustupuje miernosti. Dejiny sú tak procesom sebavytvárania človeka. Dôležitú úlohu v nich hrá humanita, ktorá je hlavným obsahom Kristovho učenia.
Vývoj národov určuje ich odlišný charakter a duch. Túto zákonitosť opísal obrazne Herder ako otáčajúce sa kolo dejín. Na jeho vrchole boli pred stáročiami Rimania. Po ich poklese sa na toto miesto sa teraz dostávajú Germáni, ktorým patrí blízka budúcnosť. Aj tých však po čase vystriedajú Slovania.

</doc>
<doc id="1730" url="https://sk.wikipedia.org/wiki?curid=1730" title="Hermetický spis">
Hermetický spis

Hermetické spisy alebo zriedkavo hermetika (hermétika) alebo (?) Hermetický súbor/Corpus Hermeticum v širšom zmysle je súbor špekulatívnych spisov platónsko-gnostického obsahu od anonymných spisovateľov z 2. - 4. storočia.
Spisom ide o sprostredkovanie najvyššej múdrosti (Gnósis), ktorá spočíva v tom, že duša sa oslobodzuje od tela, opätovne stúpa hore po rôznych kruhoch planét až sa napokon stáva bohom (Theóthénai). V spisoch sa podčiarkuje fundamentálna jednota mikrokozmu a makrokozmu čiže boha, sveta a človeka, nevyhnutnosť očisťovania pôvodne božskej súčasti duše (Nús) prísnou askézou a presvedčenie, že najväčším zlom pre dušu je nevedenie (Agnósia) o jej pôvode a cieli. 
Spisy boli čoskoro po svojom vzniku pripísané istému starému egyptskému mudrcovi menom Hermes Trismegistos, ktorého meno je helenizovanou formou mena egyptského boha Tata, po latinsky Mercurius). Na myšlienky zo zborníka sa často ako na autoritu odvolávajú rôzne diela a myslitelia počnúc 11. - 12. storočím až do 18. storočia (Kabbala, Giordano Bruno, Ficino...).
Zborník pozostáva zo siedmich častí:

</doc>
<doc id="1731" url="https://sk.wikipedia.org/wiki?curid=1731" title="Herbert zo Cherbury">
Herbert zo Cherbury

Herbert zo Cherbury (* 3. marec 1583, Montgomery, Wales – † 20. august 1648, Londýn, Anglicko) bol anglický vojak, diplomat, historik, básnik a filozof, zakladateľ deizmu alebo prirodzeného náboženstva.
Proti viere podloženej cirkevnou autoritou staval rozum, ktorý je spoločný všetkým ľuďom, a prirodzené náboženstvo, ktoré sa na ňom zakladá. Herbert odlišuje pravdivé od pravdepodobného, možného a falošného, ako aj od zjaveného. Najvyššou normou pravdivosti sú bezprostredne zrejmé „notitiae communes“ (spoločné pojmy). Päť článkov viery prirodzeného náboženstva znie:
To, čo prekračuje týchto päť článkov, je výmyslom kňazov túžiacich po moci a neprispieva k pravdivému uctievaniu Boha.

</doc>
<doc id="1732" url="https://sk.wikipedia.org/wiki?curid=1732" title="Hermogenes">
Hermogenes

Hermogenes bol Sokratov partner v Platónovom dialógu Kratylos.

</doc>
<doc id="1733" url="https://sk.wikipedia.org/wiki?curid=1733" title="Hérodotos">
Hérodotos

Hérodotos (iné názvy: Herodotos, Hérodot, Herodot; * okolo 484 pred Kr., Halikarnassos (Malá Ázia) – † 430 pred Kr., Thúrioi (južná Itália) alebo Atény), gr. Ἡρόδοτος - Hérodotos) bol grécky historik, geograf, etnograf a filozof dejín, „otec dejepisu“ (takto ho nazval rímsky politik a rečník Marcus Tullius Cicero). Mladosť strávil na ostrove Samos, po nastolení tyranidy v Halikarnasse ušiel do Atén a neskôr sa usadil v južnej Itálii. Atény poznal v období Periklovej demokracie. Navštívil (azda už pred aténskym pobytom) Egypt, Prednú Áziu, Čiernomorie i africkú Kyrénu; koniec života prežil v južnej Itálii (Thúrioi). Poznatky z ciest uplatnil v diele „Historiés Apodexis“ (9 kníh), ktoré koncipoval ako odveký boj Grékov s barbarmi. Zmysel dejín videl v úsilí o neustálu rovnováhu. Herodotos preniesol ťažisko záujmu na politické dejiny.
Dielo.
Herodotove Dejiny sú prvým zachovaným dielom gréckej historiografie. Opísal v nich základný konflikt medzi Perzskou ríšou a Gréckom – tzv. grécko-perzské vojny. Okrem základného konfliktu opísal aj predchádzajúce udalosti, dejiny jednotlivých národov (Médi, Peržania, Egypťania, Skýti, Gréci), ktorých sa konflikt týkal a často používal aj opisy jednotlivých krajín, ktoré poznal väčšinou z vlastných ciest (Malá Ázia, Egypt – II. kniha). Zatiaľ čo Peržanov označil za národ, ktorý sa podriaďuje despotickej moci svojich kráľov, u Grékov si cení predovšetkým ich lásku k slobode a demokracii. 
Ako hlavné udalosti opísal predovšetkým iónske povstanie v Malej Ázii, priebeh grécko-perzských vojen a bitku pri Termopylách. Dielo rozdelil do deviatich kníh a každú nazval menom jednej z Múz. 
Slovenský preklad vyšiel vo vydavateľstve Tatran, Bratislava 1985, preložil ho Július Špaňár.

</doc>
<doc id="1734" url="https://sk.wikipedia.org/wiki?curid=1734" title="Hérofilos z Chalkédónu">
Hérofilos z Chalkédónu

Hérofilos z Chalkédónu alebo Herofilos z Chalkedonu v Bithýnii (* 335 pred Kr. – † 280 pred Kr.) bol grécky lekár, predstaviteľ lekárskej školy v Alexandrii (približne 300 pred Kr.).
Alexander Veľký v 4. storočí pred Kr. založil v delte Nílu v Egypte mesto, nazvané po ňom Alexandriou, ktoré sa stalo ústredím vzdelanosti vo východnej časti Stredozemného mora. Grécki lekári tu založili školu, ktorej najvýznamnejším predstaviteľom sa stal Herophilos.
Ďalší pokrok lekárskeho poznania nevyhnutne závisel na dokonalejšom poznaní stavby tela. Aj keď pitvy zvierat priniesli nové poznatky, predsa na rozvoj medicíny nestačili.
Herophilos bol prvý lekár, ktorý začal pitvať ľudské telo. Táto odvaha sa mu vyplatila, lebo prvý poznal, že nervy súvisia s mozgom a miechou, črevá s miazgovými cievami. Zistil tiež spojenie medzi okom a mozgom pomocou zrakového nervu. Pomenoval mnohé orgány, napríklad dvanástnik, zistil, že srdce pracuje v dvoch dobách - stiahnutí a ochabnutí. Tep začal počítať pomocou vodných hodín. Vďaka zručnosti, získanej pri pitvách, stal sa aj dobrým chirurgom a pôrodníkom.
Napísal 15 spisov, v ktorých tvrdil, že život ovládajú 4 sily - vyživovacia, sídliaca v pečeni, zahrievacia a cítiaca v srdci a mysliaca v mozgu.
Venoval sa cieľavedome anatómii, ktorá sa vtedy už mohla opierať o pitvu, niekedy vraj dokonca o vivisekciu na zločincoch. Mozog chápal ako nastroj duše, opísal ho, ako aj mozgové blany a prvý presne rozlíšil nervy od cievneho systému. Zdokonalil v lekárskej praxi diagnózu a prognózu a najmä rozpoznal význam tepu pre stanovenie diagnózy.

</doc>
<doc id="1735" url="https://sk.wikipedia.org/wiki?curid=1735" title="Teodor Herzl">
Teodor Herzl



</doc>
<doc id="1736" url="https://sk.wikipedia.org/wiki?curid=1736" title="Hésiodos">
Hésiodos

Hésiodos alebo Hesiodos (gr. "Ησίοδος" – starogr. "Hésiodos", novogr. "Isiodos"; * 8. storočie pred Kr., Kymé, Malá Ázia, alebo Askra, Boiótia – † 7. storočie pred Kr. Askra, Boiótia) bol starogrécky epický básnik a roľník. Je tvorcom náučného eposu "Erga kai hémerai" („Práce a dni“), najstaršieho zachovaného gréckeho spisu s roľníckou tematikou.
Pôvod.
Hesiodos vo svojom diele "Práce a dni" spomína viaceré užitočné informácie o svojom pôvode a rodine. Jeho otec pochádzal z maloázijského gréckeho mesta [[[[Kymé (Aiolis)|Kyme]] a bol to lodný obchodník, skúsený a múdry muž s aristokratickým pôvodom, sám Hesiodos nepriamo spomína, že jeho rodina je potomstvom [[Zeus|Dia]], keď to pripomína svojmu vymyslenému bratovi Persovi v spomínanom diele. Jeho otec bol však neúspešný a tak sa usadil v malej boiótskej dedine pod [[Haliakmonas|Haliakmonom]], ku ktorej Hesiodos cítil odpor. Fakt, že jeho otec bol nútený opustiť prosperujúce veľkomesto svedčí o upadajúcej aristokracii, nástup tyranov a zmeny spoločnosti a s tým spojená veľká grécka kolonizácia. Nie je však známe, či sa Hesiodos narodil v Kyme, alebo už v Askre. 
Rané roky.
V mladosti pásal stáda ovcí v horách, neskôr obrábal polia, ktoré zdedil po otcovi. Patril k drobným poľnohospodárom, ktorí síce boli slobodní, ale museli tvrdo zápasiť o svoje živobytie. Básnické umenie sa naučil od potulných rapsódov a podľa niektorých názorov bol aj on jedným z nich, ale neopoustil preto svoje hospodárstvo a cestoval len zriedka. V mladosti vyhral básnickú súťaž v [[Eubója|Eubójskej]] [[Chalkida|Chalkide]]. 
Dielo.
Zrodenie bohov-Theogonia
Je to najznámejšie Hesiodovo dielo, Hesiodos a Homér sú považovaní za stvoriteľov gréckych bohov a mytológie. Hesiodos tu spomína zrod olympijského kultu. [[Uranos]] (nebo) a [[Gaia (mytológia)|Gaia]] (zem) splodili deti. Uranos však na ne žiarlil a rozhodol sa ich vrátiť do útrob Gaie. Tá sa však spojila so synom [[Kronos (mytológia)|Kronom]], ktorý svojmu otcovi usekol pohlavný úd, ktorý ešte stihol Gaiu oplodniť a tak sa zrodili [[Giganti]] a [[Erýnie]]. Úd odhodil Kronos do mora a tak sa zrodila [[Afrodita]]. Kronos si za ženu zobral svoju sestru [[Rheia|Rheiu]], svoje deti sa však tiež rozhodol zahubiť, chcel ich prehltnúť. Nešťastná Rheia sa poradila s Uranom a Gaiou, ktorí jej poradili, aby svoje dieťa porodila na [[Kréta|Kréte]]. Tu sa narodil [[Zeus]], ktorého vychovala koza a ktorý nakoniec porazil svojho otca, titanov, gigantov a draka [[Tyfoeos|Tyfoea]] a zmocnil sa vlády nad svetom aj so svojimi súrodencami a neskôr aj deťmi. Bolo to 12. tradičných božských bytostí.
Práce a dni-Erga kai Hemerai
Ďalším významným Hesiodovým dielom sú práce a dni. Ide tu o mravné ponaučenia z bežného života. Hesiodos tu poúča o nepremyslenom sobáši, potreba opatrnosti, roľnícke rady... Hovorí aj o bežnom pracovnom dni či o roľníckych prácach. Významnou postavou, ktorú Hesiodos neustále poučuje je jeho brat Perses. Ide však pravdepodobne iba o Hesiodom vymyslenú postavu, aby tak mohol prezentovať svoj vlastný pôvod a bežné rodinné problémy. Perses totiž prišiel neprávom k majetku, keď Hesioda pripravil o časť dedičstva. Hesiodos ho tu poučuje a radí čo má robiť, aby sa však pomohlo aj Persovi keď o majetok prišiel aj on. Perses je stálym terčom jeho rád. V tomto diele nechal Hesiodos čitateľa nahliadnuť do svojho súkromia, zároveň však spomína mytologický príbeh o [[Pandóra|Pandóre]] a [[Prometeus (mytológia)|Prometeovi]].
Iné jeho nedochované diela boli "Katalóg žien (Katalogos gynaikon), Štít (Aspis), Veštenie z vtákov (Ornitomantheia) či Veľké Heoie (Megalai Heoiai)". 
Hesiodos skladal svoje básne v haxametroch tzv. homérskym jazykom.
Hesiodos mal veľký vplyv na grécku poéziu, najmä helenistickú, ďalej na [[Vergilius|Vergilia]] a na literatúru kresťanskú.
Orientálny vplyv v Hesiodových dielach.
Keďže Hesiodos bol [[Maloázijskí Gréci|Maloázíjský Grék]], veľmi dobre poznal kultúru starých národov [[Malá Ázia|Malej Ázie]], ktoré boli studnicou pre všetky grécke druhy umenia a bádania. Samotný Hesiodos vyznával bohyňu [[Hekate]], ktorá bola pôvodom z [[Frýgia|Frýgie]]. Jeho dielo "Zrodenie bohov" vychádza zo starých [[Akkadská ríša|akkadských]] mytologických príbehov, kde sa tiež bohovia zrodili z neba a zeme a bojovali o vládu nad svetom. Veľmi podobné je akkadská skladba [[Enúma eliš]]. Rovnako akkadský a [[Sumeri|sumerský]] pôvod nájdeme aj v diele "Práce a dni", podobné skladby o poučovaní a bežných problémoch skladali už tieto orientálne národy. Niektoré mytologické príbehy sú podobné s [[Biblia|bibliou]], napríklad Hesiodov Prometeus, či Pandóra, ktorý je podobný s biblickým vykreslením pôvodu človeka a ženy.
Zdroje.
[[Kategória:Narodenia v 8. storočí pred Kr.]]
[[Kategória:Úmrtia v 7. storočí pred Kr.]]
[[Kategória:Básnici starovekého Grécka]]

</doc>
<doc id="1737" url="https://sk.wikipedia.org/wiki?curid=1737" title="Moses Hess">
Moses Hess

Moses Hess (* 21. jún 1812, Bonn, Pruské kráľovstvo – † 6. apríl 1875, Paríž, Francúzsko) bol nemecko-židovský filozof a spisovateľ, zakladateľ sionizmu v modernom zmysle slova.
Žiadal vytvorenie židovskej spoločnosti v Palestíne, ktorá má čerpať svoje etické normy z Mojžišových kníh. Tieto a ďalšie posvätné knihy židovstva predstavujú podľa Hessa historický plán na uskutočnenie ideálov ľudskosti. Riešenie židovskej otázky je len etapou na ceste k vytvoreniu všeľudskej humanitnej spoločnosti. Jeho prácam sa dostáva väčšia pozornosť až v čase pôsobenia T. Herzla.

</doc>
<doc id="1738" url="https://sk.wikipedia.org/wiki?curid=1738" title="Hierokles (stoik)">
Hierokles (stoik)

Hierokles z Alexandrie alebo Hieroklés z Alexandrie (1. polovica 2. storočia) bol grécky filozof, predstaviteľ mladšieho stoicizmu. Vo svojom diele "Ethiké stoicheiósis (Základy etiky)" popularizuje stoickú náuku o povinnostiach voči bohom, vlasti, rodičom, súrodencom a príbuzným a skúma zásady, ktorými sa má riadiť riadne manželstvo.

</doc>
<doc id="1739" url="https://sk.wikipedia.org/wiki?curid=1739" title="David Hilbert">
David Hilbert

David Hilbert (* 23. január 1862, Welau pri Königsbergu (dnes Znamensk pri Kaliningrade) – † 14. február 1943, Göttingen) bol nemecký matematik. Jeho ideu obsiahnuť všetky rozličné matematické teórie z pozícií formálnej axiomatickej metódy realizuje od roku 1939 skupina francúzskych matematikov pod pseudonymom Nicolas Bourbaki.

</doc>
<doc id="1740" url="https://sk.wikipedia.org/wiki?curid=1740" title="Hildegarda z Bingenu">
Hildegarda z Bingenu

Svätá Hildegarda z Bingenu (; * 16. september 1098, Bermersheim vor der Höhe, Falcké kurfirstvo, Svätá rímska ríša – † 17. september 1179, kláštor Rupertsberg, Bingen am Rhein) bola nemecká mystička, prírodovedkyňa, lekárka, spisovateľka, botanička a skladateľka. S jej dielom sú spojené počiatky vlastnej nemeckej filozofie, tzv. Frauenmystik. Mníška benediktínskeho rádu a zakladateľka kláštora na Rupertsbergu pri Bingene.
Život.
Hildegarda z Bingenu sa narodila ako desiate dieťa urodzenej nemeckej rodiny. V detstve ju rodičia dali do opatery Jutty zo Sponheimu, ktorá spolu s niekoľkými ženami žila pustovníckym životom v blízkosti mužského benediktínskeho kláštora Disibodenberg pri Staudernheime. Po Juttinej smrti prebrala Hildegarda von Bingen vedenie medzitým stále sa rozrastajúceho spoločenstva pobožných žien a neskôr sa s nimi presťahovala do Rupertsbergu pri Bingene, kde v roku 1147 založila kláštor. 
Hildegarda z Bingenu je autorkou niekoľkých prác, v ktorých sa okrem svojich náboženských vízií, zaoberala i tematikou prírodnej histórie, liečiteľských účinkov prírodných objektov, otázkami krásy i sexuality v korelácii s detskými dispozíciami. Okrem toho je autorkou básní a textov spievaných ženskými hlasmi ako gregoriánsky chorál. Tie sú zhrnuté v diele Symphonia armoniae celestium revelationum (Symfónia harmónie nebeských zjavení). 77 básní tvorí ucelený liturgický cyklus pre špecifické cirkevné sviatky.
Prírodné vedy a liečiteľstvo.
Mimo kresťanskú problematiku je Hildegarda známa ako liečiteľka a na vtedajšiu dobu veľmi dobrá znalkyňa prírody. Zachovali sa jej popisy rastlín, zvierat, kameňov a liečenie stravou, drahými kameňmi, či bylinkami. V jej spôsobe liečenia však mal výrazné miesto predovšetkým vždy jej vzťah k Bohu, čo je v mnohých nekresťanských knihách o liečení Hildegardy buď často úplne zabudnuté, alebo výrazne skreslené. Jej liečiteľské znalosti sa neopierajú len o jej znalosti prírodných vied, ale aj zážitky z jej zjavení. 
Niekedy je však v jej spisoch o liečení možné nájsť predpisy, ktoré by sme dnes mohli nazvať poverami. Jedno z viacerých vysvetlení je to, že jej spisy ktoré dnes máme k dispozícii nie sú originálne rukopisy, ale neskoršie opisy a tiež i preto s istou pravdepodobnosťou ide o určité neskoršie kompilácie jednak Hildegardiných originálnych textov, tak aj textov iných autorov – okrem iného i antických, arabských a pod. – ako bývalo vo vtedajšej dobe zvykom. Napísala aj štúdiu o blchách a všiach, ktoré spôsobovali problémy u pacientov, ktorých liečila v nemocnici pre chudobných v nemeckom meste Bingen.
Hildegarda je tiež dnes považovaná za prvú spisovateľsky činnú nemeckú lekárku a zakladateľku vedeckej prírodovedy i entomológie v Nemecku.
Uctievanie.
V Katolíckej cirkvi bola neformálne považovaná za svätú už od jej smrti. Koncom 16. storočia bola zapísaná do oficiálneho zoznamu svätých. 
Pápež Benedikt XVI. 10. mája 2012 rozšíril liturgický kult úcty svätej Hildegardy na celú Cirkev; pristúpil k tzv. ekvivalentnej kanonizácii, kedy sa neskúma život osoby, ani sa za svätú nevyhlasuje v slávnostnom akte; osoba sa vyhlási za svätú na základe stáročného kultu.
Liturgická spomienka na túto sväticu je 17. septembra.
Uctievanie na Slovensku.
Zaujímavosťou je, že kult Hildegardy z Bingenu je doložený aj na území Slovenska, a to v Dobšinej. Pre reštaurátorov a pamiatkárov bolo veľkým prekvapením, keď našli pri odkrývaní fresiek v dnešnom evanjelickom gotickom kostole v Dobšinej fresku svätice, ktorú sprvu nevedeli identifikovať. Zistilo sa, že ide o Hildegardu z Bingenu. Tento kult sem priniesli nemeckí baníci zo Saska, ktorí kolonizovali Dobšinú. V rámci Slovenska je toto vyobrazenie unikátne.

</doc>
<doc id="1741" url="https://sk.wikipedia.org/wiki?curid=1741" title="Hipparchia z Maróneie">
Hipparchia z Maróneie

Hipparchia z Maróneie alebo Hipparchiá z Maróneie bola starogrécka filozofka, predstaviteľka kynizmu, manželka Kratesa z Téb, sestra Metrokla.

</doc>
<doc id="1742" url="https://sk.wikipedia.org/wiki?curid=1742" title="Hippasos z Metapontu">
Hippasos z Metapontu

Hippasos z Metapontu (okolo 450 pred Kr.) bol starogrécky matematik, predstaviteľ pytagoreizmu.
Hippasos objavil nesúmerateľnosť úsečiek, čím otriasol univerzálnou aritmetikou pytagorovcov a spôsobil tak krízu Pytagorovho obrazu sveta, v ktorom sú prirodzené čísla mierou vecí. Systém pytagorovskej matematiky, ktorý sa zakladá na štúdiu celých čísel, sa stal po Hippasovom objave ( iracionálnych čísel) neudržateľným. Veličiny ako strana a uhlopriečka štvorca boli pravdepodobne prvé, o ktorých sa ukázalo, že sú nesúmerateľné. Sú geometrické, ale aritmeticky ich nemožno vyjadriť pomocu celých čísel. Problém vyriešil už v 4. storočí pred Kr. Eudoxos z Knidu svojou teóriou o proporciách.

</doc>
<doc id="1743" url="https://sk.wikipedia.org/wiki?curid=1743" title="Hippias z Elidy">
Hippias z Elidy

Hippias z Elidy alebo Hippiás z Elidy (5. storočie pred Kr.) bol grécky sofista, mladší súčasník Prótagora. Bol odborníkom v matematike, astronómii, gramatike, hudbe, literatúre, histórii a ovládal niektoré remeslá. Hippias vo svojich úvahách o spoločnosti ostro formuloval antitézu zákon (nomos) - príroda (fysis).
Táto antitéza je typická pre väčšinu sofistov, ktorí v nej našli nástroj na ostrú kritiku súčasného spoločenského poriadku: existujú spoločenské inštitúcie a poriadky od prírody (FYSEI), alebo sú iba výsledkom konvencie (NOMÓ), ktorá môže zastarať a byť zbavená záväznosti. Podľa Hippia je zákon tyranom ľudí, dopúšťa sa mnohých násilností proti prírode, a to tým, že ľudí, ktorí sú od prírody príbuzní, blízki a spoluobčania, uzatvára do oddelených miestnych pospolitostí (POLEIS).

</doc>
<doc id="1744" url="https://sk.wikipedia.org/wiki?curid=1744" title="Hippolytos Rímsky">
Hippolytos Rímsky

 
Svätý Hippolytos Rímsky alebo Hipolyt Rímsky alebo Hip(p)olyt(os) (lat. "Hippolytus") (* asi 170, Rím – † 235/236 Sardínia) bol grécky kresťanský teológ, cirkevný spisovateľ, presbyter v Ríme, neskôr protipápež (v r. 217 – 235). Bol údajne žiakom Ireneja z Lyonu a autor až v 19. storočí objaveného a publikovaného diela "Philosophumena".
Život.
Z viacerých dochovaných diel je zrejmé, že jeho záujem sa nesústreďoval iba na spisy teologickej povahy (napr. traktát "Antikrist" z r. 200, "Vyvrátenie všetkých kacírskych názorov" z r. 220) ale aj na historické spisy, napr. "Kronika svetových dejín" či "Apoštolská tradícia".
Patril k veľkým odporcom pápeža Zeferína a keď sa v roku 217 jeho nástupcom stal bývalý otrok Kalixt (ako pápež Kalixt I.) Hippolyt sa sám dosadil ako biskup malej skupiny a stal sa prvým protipápežom v cirkevných dejinách. Kalixta považoval za sektárskeho vodcu a modloslužobníka. 
Aj v ďalších rokoch presadzoval svoj vlastný etický dogmatizmus, podľa ktorého mala byť výsadou každého duchovného jeho osobná svätosť. Z tejto požiadavky, zapríčiňujúcej vnútrocirkevný rozkol, neustúpil ani za ďalších pápežov – Urbana I. a Ponciána.
Za vlády cisára Maximina Thraxa bol v roku 235 ako cirkevný vodca uväznený a po krátkom čase deportovaný na ostrov Sardínia, kde čoskoro podľahol krutým podmienkam.
Neskorší pápež Fabián dal jeho telo previezť do Ríma, kde bol v auguste roku 235 alebo 236 slávnostne pochovaný.
Uctievanie.
Podľa rímskeho básnika Prudentia zomrel Hippolytos ako mučeník. Bol ťahaný koňmi a podľa tejto legendy sa stal patrónom koní. Ako svätec je uctievaný západnou (sviatok 13. augusta) i východnou cirkvou (sviatok 30. júna).
Podľa neskorších cirkevných spisovateľov bol plodným autorom, no väčšina jeho diel sa stratila rovnako ako vybledla naňho pamiatka. Vo Vatikánskej knižnici je od roku 1959 umiestnená Hippolytova mramorová socha objavená v roku 1551.

</doc>
<doc id="1745" url="https://sk.wikipedia.org/wiki?curid=1745" title="Ján Hispanus">
Ján Hispanus

Ján Hispanus, , bol prekladateľ, ktorý žil v 12. storočí. Spoluprekladal Avicebronove dielo "Fons vitae" z arabčiny. Preložil aj medicínske dielo byzantského vedca Qusta ibn Luqa "De differentia spiritus et animae" alebo dielo "Kitāb al-Mawālid" (), ktoré napísal arabský astrológ Abu ’Ali al-Khaiyat.

</doc>
<doc id="1746" url="https://sk.wikipedia.org/wiki?curid=1746" title="Adolf Hitler">
Adolf Hitler

Adolf Hitler (* 20. apríl 1889, Braunau am Inn – † 30. apríl 1945, Berlín) bol nemecký politik pochádzajúci z Rakúska, ktorý bol od roku 1933 diktátorom nacistického Nemecka až do svojej samovraždy v roku 1945. Najskôr člen a potom líder Národnosocialistickej nemeckej robotníckej strany (NSDAP), autor národnosocialistickej koncepcie štátu (v diele "Mein Kampf", 1925), stál od roku 1933 na čele Nemecka ako ríšsky kancelár a od roku 1934 ako vodca a ríšsky kancelár ("Führer und Reichskanzler").
V Nemecku zriadil totalitnú diktatúru. Agresívnou zahraničnou politikou voči okolitým krajinám rozvrátil versaillský systém (anšlus Rakúska, Mníchovská dohoda, okupácia Čiech a Moravy) a vyvolal v Európe druhú svetovú vojnu. Bol inšpirátorom a hlavným organizátorom masového vraždenia obyvateľstva a vojnových zajatcov v okupovaných krajinách, obzvlášť v Poľsku a Sovietskom zväze. Za nepriateľov Nemecka považoval nielen politických oponentov, ale aj rôzne skupiny obyvateľstva, najmä Židov, Rómov, Slovanov, homosexuálov, bisexuálov, postihnutých a iných. Bol zodpovedný za hmotné a morálne zničenie Nemecka v priebehu vojny. 
Život.
Hitlerova kniha Mein Kampf () je podľa mnohých názorov veľmi zlým prameňom pre opis Hitlerovho života. Obsahuje výrazne tendenčne podané spomienky na jeho celý dovtedajší život a jej hlavným posolstvom je šíriť vieru, že práve on je tým vyvoleným, ktorý má za úlohu od „božskej prozreteľnosti“ doviesť Nemecko opäť na „výslnie moci a cti“.
Sám Hitler za života prísne zatajoval svoj pôvod. Nechal dokonca v roku 1938 zrovnať so zemou rodné dediny svojich rodičov a starých rodičov v Dolnom Rakúsku (pri Česku). Dôvodom môže byť Hitlerov nevyjasnený pôvod spojený s incestom (jeho matka bola zároveň neter jeho otca). Keďže si Hitler nebol istý, kto bol jeho starý otec, pretože jeho otec bol nemanželské dieťa, objavovali sa špekulácie, že práve Hitler ako hlavný reprezentant rasistickej ideológie má za predkov Čechov alebo Židov. 
Hitler sa stravoval vegetariánsky, ako dospelý prestal fajčiť a na verejnosti nepil alkohol, napriek tomu trpel viacerými chorobami a pravidelne užíval okrem iného kokaín a eukodal (oxykodón).
Detstvo.
Hitler sa narodil v Braunau am Inn v dnešnom Rakúsku ako štvrté zo šiestich detí (4 zomreli v detskom veku) colníka nemeckého pôvodu Aloisa Hitlera a jeho tretej ženy Kláry (pôvodom Rakúšanky), ktorá bola zároveň jeho neter. Hitlerova sestra z tohto manželstva Paula, ktorá sa dožila dospelosti, bola od neho mladšia o 8 rokov. Deti Aloisa z druhého manželstva (Alois junior a Angela) žili po smrti jeho druhej ženy tiež v ich domácnosti.
Štúdium.
Kvôli otcovmu povolaniu sa rodina často sťahovala, takže Hitler navštevoval ľudové školy v Passau, Lambachu a Leondingu pri Linzi. Potom študoval na reálnom gymnáziu v Linzi, ale štúdium nedokončil. Podľa niektorých názorov pre absolútnu neschopnosť, ktorá vyvrcholila, keď jeho otec v roku 1903 zomrel a Hitlera nemal viac kto nútiť učiť sa.
Od roku 1903 poberal podporu pre polosiroty a od roku 1905 ho finančne podporovala matka a teta, pretože odišiel do Viedne, kde sa pokúšal dostať sa na prestížnu umeleckú školu. V októbri 1907 ho neprijali na Viedenskú umeleckú akadémiu, poradili mu však nech skúsi svoj talent využiť pri štúdiu architektúry. Po tom, čo sa dozvedel, že jeho matke chorej na rakovinu prsníka zostáva len niekoľko týždňov života, vrátil sa koncom roka 1907 do Linzu. V decembri 1907 pochoval matku a zdedil po nej 1000 korún. Pretože sa vydával za študenta, mohol od januára 1908 poberať dôchodok pre siroty vo výške mesačne 25 korún. Na jar 1908 presvedčil rodičov svojho jediného zdokumentovaného priateľa z detstva Augusta Kubizeka aby ho pustili študovať z Linzu na konzervatórium do Viedne. Kubizekovi rodičia boli českého pôvodu a tak Hitler s Kubizekom bývali vo Viedni v podnájme u Češky "Marie Zakreys" ("Stumpergasse 31"). V októbri 1908 Kubizeka prijali na Viedenskú umeleckú akadémiu, Hitlera však ani nepripustili k talentovým skúškam. Na jeseň 1908 Kubizek absolvoval 8 týždňovú vojenskú službu v rakúskej armáde. V tomto období sa ich cesty rozišli. Hitler si požičal od svojej tety "Johanny" ďalších 924 korún (bez toho, že by sa priznal k neúspechom) a z podnájmu odišiel v novembri 1908 bez toho, aby zanechal odkaz Kubizekovi. Živil sa príležitostnými zamestnaniami a privyrábal si predajom obrázkov a pohľadníc pozoruhodností Viedne, ktoré sám maľoval väčšinou podľa fotografií. Striedal miesta pobytu, s tým ako mu dochádzali peniaze, býval stále ďalej od centra Viedne. V roku 1909 býval v útulku pre bezdomovcov v Meidlingu a v roku 1910 v mužskej ubytovni na ulici "Meldemannstraße". Tu bol v kontakte aj so židovskými obyvateľmi ubytovne, ktorí Hitlerove obrazy predávali. V tomto období mal finančné problémy ako aj problémy s políciou, ktorá mu, napríklad, na základe udania zakázala používať neoprávnený titul akademický maliar.
Vo Viedni sa zoznámil s antisemitskými a rasistickými názormi (Jörg Lanz von Liebenfels, Georg Ritter von Schönerer a pod.). Viac ako o politiku sa však podľa Kubizeka zaujímal o operu, najmä o Richarda Wagnera, skladateľa nemeckých nacionalistických opier. Jeho najobľúbenejšia opera bola "Rienzi, der letzte der Tribunen (Rienzi, posledný tribún)" o stredovekom tribúnovi, ktorý rečníckym umením získal podporu ľudu. Wagner venoval partitúru tejto opery bavorskému kráľovi a z rodinného archívu vo Wittelsbachu si ju neskôr Hitler jednoducho privlastnil. Dnes je partitúra stratená.
Hitler už ako vrcholný predstaviteľ robil všetko pre to, aby „vygumoval“ svoju minulosť. Po obsadení Rakúska v roku 1938 miesta narodenia svojich rodičov a starých rodičov (Döllersheim a jeho časť Strones) vyhlásil za uzatvorenú vojenskú oblasť (napríklad bol zničený náhrobný kameň jeho starej matky) a vo Viedni nechal zničiť dokumentáciu o miestach svojho pobytu s tým, že počas "štúdia" býval v honosnej štvrti. V roku 1939 pozval Hitler Kubizeka ako svojho hosťa do Bayreuthu, kde sa usporadúvali "Wagnerove hudobné slávnosti". O Kubizekovi sa vyjadril ako o "jedinom Čechovi, ktorý má právo byť priateľom Vodcu". Kubizek sa nezaujímal o politiku a do NSDAP vstúpil až v roku 1942. Prežil vojnu a aj pre svoju známosť s Hitlerom bol zadržiavaný 16 mesiacov po vojne v Camp Marcus W. Orr, kde vypovedal ku svojim vzťahom a dokumentom súvisiacich s Hitlerom. Až po vojne v roku 1953 napísal knihu o svojom priateľovi z mladosti.
Prvá svetová vojna.
Po tom, čo mu v roku 1913 vyplatili dedičstvo po otcovi (820 korún), presťahoval sa do nemeckého Mníchova. Dôvodom bola snaha naďalej sa vyhýbať rakúskej vojenskej službe ako aj jeho "znechutenie" z rakúsko-uhorského mnohonárodnostného štátu a multikultúrnej Viedne. No už v roku 1914 sa prihlásil ako dobrovoľník k 16. bavorskému pluku a nastúpil na front prvej svetovej vojny. Skoro celú vojnu strávil ako pešia spojka na západnom fronte. Dostal rad Železného kríža II. triedy (1914) za nešpecifikované zásluhy. Po zranení nohy v roku 1916 na čas prerušil službu, ale na front sa opäť vrátil v marci 1917 a potom (roku 1918) dostal aj vyznamenanie Železný kríž I. triedy na návrh židovského plukovného adjutanta ("regimentsadjutanta)" Huga Gutmanna. 
Jeho spolubojovníci ho nenávideli za jeho nekritickú poslušnosť voči dôstojníkom. Krátko pred koncom vojny, 15. októbra 1918, po plynovom útoku dočasne oslepol a dostal sa do lazaretu v Pasewalku v Dolnom Pomoransku. Ošetrujúci psychiater Hitlera klasifikoval ako psychopata, úplne nevhodného zastávať vedúce funkcie. Keďže ho ako hysterika označil aj Hitlerov nadriadený dôstojník, nie je čudné, že napriek vyznamenaniam nedosiahol vyššiu hodnosť ako tú najnižšiu – slobodník. V lazarete ho v novembri 1918 zastihla správa o porážke Nemecka vo vojne. Podľa novších výskumov bolo oslepnutie asi hysterická reakcia na túto porážku.
Hitler, podobne ako ostatní nemeckí nacionalisti, rád uveril konšpiračnej teórii šírenej najprv najvyšším vedením armády, ktorá tvrdila, že nemecká armáda "nebola porazená na bojisku" ale odnárodnení civilisti jej "pichli nôž do chrbta". Mysleli sa tým vodcovia sociálnych a demokratických strán (Sociálnodemokratická strana Nemecka, Spartakovci), ktorí viedli revolúciu, ktorá 9. novembra 1918 viedla k abdikácii cisára. Nemeckí antisemiti zároveň spájali „vnútorných“ a „vonkajších nepriateľov Ríše“ s „medzinárodným židovstvom“. 9. novembra 1918 vznikla Weimarská republika, ktorej predstavitelia 28. júna 1919 podpísali v Paríži Versaillskú zmluvu. Na jej základe muselo Nemecko okrem iného odstúpiť 13% svojho územia, obmedziť flotilu a ozbrojené sily na 100 000 mužov a platiť vysoké finančné reparácie, ktoré predstavovali 33 000 000 000 $.
Vzostup.
Po skončení vojny striedal zamestnania, živil sa hlavne ako dôverník Reichswehru (armáda a námorníctvo) v Mníchove, v Bavorsku, ktoré bolo ako slobodný štát súčasťou Weimarskej republiky. Bola to funkcia spojky medzi armádou a vládou vedenou židovským predsedom vlády Eisnerom, ktorého pohrebu sa Hitler 26. februára 1919 osobne zúčastnil. Za Eisnera bolo Bavorsko deklarované ako ľudový štát ("Volksstaat Bayern"). Eisner, sociálny demokrat, bol zavraždený vo februári 1919, čo viedlo ku komunistickej revolúcii a vzniku Bavorskej republiky rád, ktorá bola vyhlásená 6. apríla 1919.
Po vojenskej porážke Bavorskej republiky rád v máji 1919 obviňoval Hitler pred súdom svojich kamarátov z pluku za to, že spolupracovali práve s republikou rád. Potom sa dokázateľne niekoľkokrát stretol s veliteľom "oddelenia vyšetrovania" (Aufklärungsabteilung) "Reichswehru" "Karlom Mayrom", čo viedlo k domnienkam, že sa stal dôverníkom tajnej služby. Isté je, že v júni a v júli 1919 absolvoval „antiboľševistické školenia“ na mníchovskej univerzite a v septembri 1919 prenikol do Nemeckej robotníckej strany ("Deutsche Arbeiterpartei" – DAP), ktorú sledovali Mayrovi dôverníci ako možný zdroj boľševizmu a spartakizmu. Táto socialisticko, nacionalisticko a xenofóbno-antisemitsky orientovaná strana mala málo členov a tak v októbri 1919 Hitler namiesto donášania sa stal jej 55. straníkom (s Mayrovým súhlasom). Do strany ho prijal predseda "Anton Drexler," pretože na zhromaždeniach, konaných väčšinou v krčmách, sa Hitler prejavil ako dobrý rečník, už vtedy so svojou typickou gestikuláciou.
Až do 31. marca 1920 bol Hitler zamestnancom armády (Reichswehru). Potom sa stal plateným straníckym rečníkom.
V roku 1920 presadil Hitler zmenu názvu strany s prívlastkom národnosocialistická ("Národnosocialistická nemecká robotnícka strana" – "Nazionalsozialistiche Deutsche Arbeiterpartei" – NSDAP) a spolu s Drexlerom a Gottfriedom Federom spísali 25-bodový program strany.
Hitlerov neskorší osobný tajomník Rudolf Hess, ktorý sa stal členom NSDAP v máji 1920 (členská legitimácia č. 16) bol zároveň členom okultistickej spoločnosti Thule (bájny ostrov, z ktorého vraj vzišla árijská rasa), ktorá inšpirovala NSDAP použitím svastiky, symbolov runového písma a pod.
Kľúčovou postavou prvých rokov NSDAP bol kapitán Ernst Röhm, ktorý pomohol vyzbierať peniaze. V decembri 1920 kúpila NSDAP od vydavateľstva Franz-Eher-Verlag zadĺžené noviny "Völkischer Beobachter" (doslova "Ľudový pozorovateľ)" za 155 000 mariek a postupne získavala vplyv a nových priaznivcov. V roku 1921 sa Hitler zmocnil vedenia strany tým, že v nej zaviedol "vodcovský princíp" a predsedu Drexlera odsunul za čestného predsedu. Teraz už bol známou osobnosťou v Bavorsku, ale mimo neho bol podceňovaný.
Ako vodca nemeckého nacizmu viedol v Mníchove neúspešný takzvaný "pivný", "pivnicový" alebo Hitler- Ludendorffov pokus o puč, pri ktorom 9. novembra 1923 pri prestrelke s políciou zomrelo 16 pučistov a 4 policajti. Hitler sa len zranil pri páde ale udalosť neskôr využil propagandisticky legendou o zastrelených martýroch a krvavej zástave ("Blutfahne"). Po dvoch dňoch bol zaistený a keďže v tom čase súdy v Nemecku boli veľmi mierne voči pravicovému extrémizmu (sudca si dokonca od Hitlera vypočul kritiku, že je Žid), dostal Hitler len 5 rokov vtedy existujúceho tzv. "väzenia cti" v Landsbergu (kde nebolo treba pracovať a pod.). Vo väzení diktoval svoju knihu "Mein Kampf", ktorá sa pôvodne mala volať "Štyri a pol roka boja proti klamstvám, hlúposti a zbabelosti". Odsedel menej ako 9 mesiacov a 20. decembra 1924 bol prepustený za dobré správanie.
Po prepustení sa obával, že by mohol byť z Bavorska vyhostený do Rakúska, kde by bol bezvýznamný a v roku 1925 si dal odňať rakúske občianstvo, nemecké však získal až roku 1932, keď sa zamestnal na "Úrade pre kultúru a meranie krajiny" v Braunschweigu. Vybavením nemeckého občianstva bola poverená Hitlerova podporovateľka Magda Quandtová (vtedy manželka veľkopodnikateľa "Günthera Quandta", neskoršie manželka ministra propagandy Josepha Goebbelsa).
Vo februári 1925 sa NSDAP ako jedinej z extrémistických strán podarilo dosiahnuť zrušenie zákazu svojho pôsobenia, ktoré platilo od puču v novembri 1923. NSDAP vydávala nové preukazy aj členom iných strán a prevzala a zreorganizovala aj ozbrojené oddiely SA a SS.  V rokoch 1924 až 1929 sa nemecká ekonomika vďaka dotáciám zo zahraničia relatívne stabilizovala a vyzeralo to, že Nemecku sa podarí prekonať úpadok spôsobený vojnou. Vo voľbách v máji 1928 získala NSDAP len 2,6 % hlasov (810 127) napriek tomu, že počet členov na konci roka 1928 bol už približne 130 000. Čím horšie sa darilo Nemecku, tým lepšie sa darilo nacistom.
Veľká hospodárska kríza, ktorá začala v roku 1929 aj v Nemecku spôsobila nezamestnanosť a nespokojnosť, ktorá pomohla Hitlerovi a jeho strane dostať sa k moci. 27. marca 1930 sa rozpadla koalícia demokratických strán, ktorá bola základom tzv. Weimarskej republiky. Vo voľbách do Ríšskeho snemu v júli 1932 sa NSDAP s 37,4 % hlasov stala najsilnejšou stranou a prezident Paul von Hindenburg Hitlera 30. januára 1933 menoval ríšskym kancelárom. V roku 1933 bolo nezamestnaných viac ako šesť miliónov Nemcov a životná úroveň dramaticky nízka.
Nacistický diktátor.
Po prístupe k moci postupne zaviedol v Nemecku nacistickú diktatúru. Po požiari Ríšskeho snemu 27. februára 1933, z ktorého obvinil komunistov, primäl prezidenta k podpisu dvoch mimoriadnych nariadení "Na ochranu národa a štátu" a "Proti zrade a velezradným činom". Na ich základe boli zrušené občianske práva a slobody, čo neskôr viedlo k zákazu komunistickej strany, fyzickej likvidácii "revolučných kádrov" a antifašistov. Nakoniec jediným odsúdeným za požiar bol Holanďan Marinus van der Lubbe. Obvinený Georgi Dimitrov, ktorému sa podarilo pred súdom dokázať možnú účasť Göringa na požiari, bol spolu s ostatnými oslobodený.
1. augusta 1934 sa Hitlerovi podarilo presadiť spojenie úradu ríšskeho prezidenta a ríšskeho kancelára, deň nato zomrel prezident Hindenburg. Týmto sa Hitler stal 2. augusta 1934 prakticky neobmedzeným vládcom Nemecka, keď prevzal aj právomoci prezidenta. Sám sebe si kancelár Hitler udelil zákonom titul „vodca“ (nem. "Führer"). Pozícia s plným názvom "Führer und Reichskanzler" (vodca a ríšsky kancelár) spojila úrady prezidenta a kancelára a v jeho rukách skoncentrovala neobmedzenú moc. 
Hitler a nacisti potláčali akúkoľvek opozíciu. Pre svojich ideologických a „rasových nepriateľov“ prikázal zriadiť koncentračné a vyhladzovacie tábory ešte v polovici 30. rokov. Masové vyhladzovanie a popravy najrôznejších skupín nemeckého i podmaneného obyvateľstva dosiahlo svoj vrchol neskôr počas vojny. Bol iniciátorom rasistickej politiky namierenej najmä proti Židom. V roku 1935 boli s jeho prispením schválené Norimberské zákony, ktoré postihovali „rasovo menejcenné obyvateľstvo“. Medzi iným boli Židia pozbavení občianstva a nesmeli uzatvoriť manželstvo s Árijcami. V noci z 9. na 10. novembra 1938 sa s Hitlerovým súhlasom uskutočnil veľký pogrom proti Židom po celej krajine tzv. krištáľová noc, ktorý nakoniec viedol k ich deportácii do get.
V marci roku 1935 zaviedol v Nemecku všeobecnú brannú povinnosť a začal sa systematicky pripravovať na agresívnu vojnu. Postupne likvidoval jednotlivé ustanovenia Versaillského mieru, obsadil Porýnie nemeckým vojskom. V rokoch 19361939 aktívne podporoval Franca v španielskej občianskej vojne.
Nacistické vydavateľstvo "Eher" získalo v roku 1939 až 44% podiel na trhu (ktorý sa potom do roku 1944 zvýšil až na 83%). Nacistický denník "Völkischer Beobachter" v 40 miliónovom Nemecku dosahoval miliónové náklady (v roku 1941 mal 1 200 000 výtlačkov). Pomocou zastrašovania domnelých aj skutočných nepriateľov ozbrojenými oddielmi a tajnou políciou Gestapo (vedených Himmlerom) ako aj propagandou (v roku 1941 zamestnávalo Goebbelsovo ministerstvo propagandy 60 000 ľudí a okrem tlače ovládlo aj film) sa podarilo Hitlerovi a jeho spolupracovníkom sfanatizovať Nemcov nacizmom a v záujme cieľu získať "životný priestor" „tisícročnej nemeckej ríše" vybudovať diktatúru, ktorá hnala sfanatizovaných občanov do vojny.
Predohra k vojne.
V roku 1938 anšlusom pripojil k Nemecku Rakúsko, čím opäť porušil jeden z bodov Versaillskej zmluvy. So súhlasom nedôrazných predstaviteľov Francúzska a Spojeného kráľovstva postupne likvidoval aj samostatnosť Česko-Slovenska. Za formálnej pomoci Talianska, 30. septembra 1938 uzavrelo Nemecko s predstaviteľmi Francúzska a Británie Mníchovskú dohodu, čím pozbavilo Československú republiku Sudet, resp. západných pohraničných území obývaných z viac než polovice nemeckým obyvateľstvom. Zmluva fakticky pozbavila Česko-Slovensko možnosti efektívne sa brániť nemeckej agresii, keďže Nemcami zabraté územie zahŕňalo väčšinu novovybudovaných česko-slovenských pohraničných opevnení. Hitler ďalej oslabil Česko-Slovensko aj prípravou viedenského diktátu, ktorým 2. novembra 1938 prinútil krajinu odovzdať Maďarsku časť južného Slovenska a celú Podkarpatskú Rus. Situácia viedla v Česko-Slovensku k vnútropolitickej kríze ČSR a umožnila Hitlerovi prebrať kontrolu aj nad zvyškom krajiny. Hitler využil autonomistické tendencie prevládajúce v slovenských politických kruhoch a na jednaní v Berlíne prinútil Jozefa Tisa aby 14. marca 1939 v Bratislave bola vyhlásená samostatnosť Slovenského štátu. Nasledujúceho dňa sa v Berlíne vyhrážal prezidentovi okliešteného Česka, že na zvyšok krajiny zaútočí a bude bombardovať Prahu, čím Emila Háchu prinútil k podpisu dokumentov, ktoré v nasledujúcich dňoch viedli k vyhláseniu protektorátu Böhmen und Mähren. Likvidáciou Česko-Slovenskej republiky – posledného demokratického štátu v Strednej Európe zostával Hitlerovi na východných hraniciach Nemecka už len jeden nepohodlný sused – Poľsko.
Agresívnou politikou územných požiadaviek eskaloval napätie medzi Nemeckom a Poľskom. Útoku na Poľsko predchádzala veľmi dôležitá diplomatická hra. Hitler, ktorý sa obával vojny na dvoch frontoch (západe a východe) využil nerozhodnosť západných demokratických krajín. Tie videli v Hitlerovom nacistickom Nemecku nezmieriteľného ideologického nepriateľa komunistického Sovietskeho zväzu a očakávali, že Hitlerova expanzia bude smerovať naň. Sovietske návrhy na "kolektívnu bezpečnosť" zostali nevypočuté a tak Stalin uprednostnil uzavretie dohody priamo s Hitlerom, dúfajúc že využije vzniknutý čas na prípravu krajiny na vojnu. 23. augusta 1939 podpísali v Moskve nemecký a sovietsky minister zahraničných vecí von Ribbentrop a Molotov pakt o neútočení, ktorý obsahoval dohodu o delení Poľska. V rozpútaní novej veľkej vojny v Európe tak Hitlerovi už nič nestálo v ceste.
Druhá svetová vojna.
Hitler sa pri útoku na svojho východného suseda spoliehal na viacero faktorov, jednak na to, že Poľsko rýchlo porazí za pomoci Sovietskeho zväzu, ktorému prenechal východnú časť krajiny a tiež na to, že západní Spojenci – Francúzsko a Británia nezaútočia na Nemecko zo západu dosť rýchlo a dôrazne. Útok na Poľsko s krycím označením Fall Weiss pre Hitlera po vojenskej stránke pripravil generálny štáb na čele s generálom Halderom a vrchným veliteľom armády generálom Brauchitschom, ktorý velil útoku. Pre ospravedlnenie vpádu do Poľska bol v predvečer vojny zinscenovaný Gliwický incident, ktorý bol len jedným z radu pohraničných incidentov. 1. septembra 1939 nemecké vojská bez vyhlásenia vojny napadli Poľsko. V Európe sa začala druhá svetová vojna. Nemecké jednotky taktikou bleskovej vojny rýchlo prenikali zo západu z Nemecka, z juhu zo Sliezska a Slovenska ako aj zo severu z Východného Pruska. Poliaci sa čoskoro ocitli v ťažkej situácii, ale po tom, čo 17. septembra 1939 zaútočili aj sovietske vojská z východu, poľská obrana celkom skolabovala. V beznádejnej situácii im nepomohlo ani to, že Francúzsko a Spojené kráľovstvo 3. septembra 1939 vyhlásili Nemecku vojnu. Západní Spojenci prakticky po celú dobu od jesene 1939 až do jari 1940 neviedli na francúzsko-nemeckej hranici žiadnu významnú bojovú činnosť a to aj napriek tomu, že na západe Nemecka boli iba minimálne vojenské sily. Toto obdobie pokoja na západnom fronte je známe ako čudná vojna.
Hitler ako veliteľ armády.
Hitler na začiatku vojny prenechával vojenské rozhodnutia na svojich generálov, neskôr však priamo velil jednotkám. Bol hlavným zodpovedným za zločiny nacistického Nemecka počas druhej svetovej vojny. Prvým zásahom do priebehu vojenskej operácie Weserübung (napadnutie Dánska a Nórska v apríli 1940) po vylodení Spojencov bolo jeho nariadenie na ústup nemeckých vojsk z nórskeho Narviku do neutrálneho Švédska, kde by však boli internované. Po zásahu generála Jodla bol však jeho nezmyselný rozkaz zrušený a vojakom prikázané držať pozície, čím v júni 1940 donútili Spojencov k evakuácii z Nórska. Hitler neskôr pri akejkoľvek kríze presadzoval zotrvanie v pôvodných pozíciach.
10 mája 1940 Hitler zaútočil na Francúzsko keď najprv jeho armády rýchlo dobyli Belgicko, Holandsko a Luxembursko. Priamo Hitler však nariadil 17. a 22. mája zastaviť postup útočného hrotu tankov (Panzertruppe) aby sa doplnili a posilnili pozície na krídlach. 24. mája v rozpore so stanoviskom viacerých generálov rozhodol aby tankový útok nepokračoval na posledné väčšie mesto pri Lamanšskom prielive Dunkerque ale mala ho bombardovať Luftwaffe. Práve vtedy Hitler ako politik prevzal od generálov vedenie vojny. Zastavenie postupu umožnilo evakuovať koncom mája cez kanál do Anglicka počas operácie Dynamo 224 tisíc britských a 112 tisíc francúzskych a belgických vojakov.
Počiatočné úspechy a kapitulácia Francúzska presvedčili Hitlerovho hlavného spojenca, talianskeho vodcu Benita Mussoliniho pridať sa aktívne vo vojne k Nemecku. Počas tohto obdobia sa Hitler po abdikácii Waltera von Brauchitscha stal najvyšším veliteľom pozemného vojska. V tejto funkcii potláčal všetkých generálov bývalého generálneho štábu na úkor svojich priaznivcov a verných nacistov.
22. júna 1941 Hitler prikázal trojmiliónovému vojsku zaútočiť na Sovietsky zväz, čím porušil pakt neútočenia, ktorý uzavrel spolu so Stalinom pred tromi rokmi. Predpokladal, že sa jeho armáde podarí zničiť ZSSR v priebehu niekoľkých mesiacov ešte pred príchodom zimy. Nemcom sa podarilo preniknúť hlboko do sovietskeho územia, obsadiť pobaltské štáty, Ukrajinu, Bielorusko a veľkú časť západu ZSSR. Hitler bol prvý, kto rozpútal vojnu aj v oblastiach za polárnym kruhom, kde sa predtým vojenské operácie nikdy neviedli. Postupne sa však prejavila nepripravenosť nemeckej armády na extrémne podmienky ZSSR. Nepodarilo sa jej obsadiť Stalingrad (súčasný Volgograd) a v najdôležitejšom smere útoku boli nemecké vojská zastavené v bitke pred Moskvou v decembri 1941. Pod tlakom Červenej armády niektorí nemeckí velitelia ustúpili o niekoľko . Tých, ktorí ustúpili, Hitler odvolal. Veril totiž, že práve jeho rozkazy držať pozície za každú cenu a neustupovať sú faktorom, ktorý odvráti nemeckú porážku.
Manstein vo svojich pamätiach (vydaných až po vojne) uvádza niekoľko zaujímavých pohľadov na Hitlera ako vojaka. Napriek kritike jeho nerozhodnosti a nedostatočného vojenského vzdelania odmieta lacnú frázu „slobodník z prvej svetovej vojny“, často používanú v súvislosti s jeho vojenskými schopnosťami.
Po začatí vojny Hitler v plnej miere uskutočňoval svoje plány na likvidáciu preňho nežiaducich skupín. V januári 1942 sa konala utajovaná konferencia vo Wannsee, kde sa ľudia z Hitlerovho blízkeho okolia vrátane Heydricha (veliteľa Ríšskeho bezpečnostného úradu) dohodli na takzvanom „konečnom riešení“ židovskej otázky, čo bol nacistický eufemizmus pre systematické vyvraždenie (genocídu) všetkých Židov – holokaust. Hitler síce nikdy nepodpísal žiadny písomný rozkaz, ktorý by priamo preukazoval, že išlo o jeho zámer, ale jeho podriadení poznali jeho priania a konali v ich zmysle.
Zásahy do velenia armády.
Na východnom fronte sa v nasledujúcom období rozpútali ťažké boje, ktoré si vyžiadali obrovské množstvo obetí. Hitler vojská na východe riadil z hlavného stanu "Werwolf" ležiaceho blízko mesta Vinnica na západe Ukrajiny.
Jeho zásahy do velenia boli niekedy neodborné a nerozhodné. Pri bojoch v južnej časti ZSSR nemecké vojská nedobyli Kaukaz a navyše sa zaplietli do dlhotrvajúcich a vyčerpávajúcich bojov o Stalingrad, ktoré sa pokúšali obaja diktátori z prestížnych i strategických dôvodov udržať za každú cenu. V dôsledku neuspokojivého tempa postupu odvolal Hitler veliteľa skupiny armád A maršala Lista a týmto jednotkám velil sám. Neskôr výrazne podcenil sovietsku armádu, ktorá najprv porazila krídla 6. armády, rozvrátila nemecký "južný front" a potom celkom obkľúčila nemecké vojská v okolí Stalingradu. Spočiatku zvažoval evakuáciu tohto vojska, bol však ubezpečený Göringom, že letectvo Luftwaffe zabezpečí dostatočný prísun zásob obkľúčeným jednotkám a preto trval na tom, aby 6. armáda naďalej držala svoje pozície. Zásobovanie však nebolo dostatočné, čo nakoniec vyústilo v kapituláciu a zajatie jej veliteľa maršala Paulusa v januári 1943. Až po tejto porážke pri Stalingrade, nariadil prechod krajiny na vojnový režim, keď 13. januára 1943 vyhlásil prostredníctvom Goebbelsa "totálnu mobilizáciu" a prechod priemyslu na vojnovú výrobu. Napriek tomu Nemecko Spojencov v ukazovateľoch priemyselnej výroby nedobehlo. Nacistická politika presadzujúca konzervatívne postavenie žien v spoločnosti neumožnila ich efektívnu mobilizáciu ako pracovnej sily pre zvýšenie vojnového úsilia. Namiesto toho, aby pozemná armáda Heer dopĺňala svoje divízie bojujúce na fronte, uprednostňoval vytváranie nových. Tak krátko po bitke o Stalingrad vznikla napríklad znovu aj 6. armáda (jej základ tvorili príslušníci bývalej 6. armády, ktorí boli evakuovaní, alebo neboli v obkľúčení). To, že nedbal na doplňovanie frontových jednotiek, malo výrazný vplyv na ich opotrebovanie. Nové jednotky museli navyše naberať nové skúsenosti.
Hitler neuspel aj v ďalších cieľoch. Jeho armády sa na obsadených územiach správali zločinne, kradli výrobky, kapitál, služby ale aj kultúrne diela a dokonca obyvateľstvo, ktoré najprv verbovali a potom posielali na nútené práce vo svoj vlastný prospech. Nacisti v oblastiach východnej Európy, viedli tvrdú rasistickú politiku spojenú so zločinmi, ktoré zaskočili aj obyvateľstvo, ktoré inak opovrhovalo stalinizmom na vlastnom území. Hitler tak využil protisovietske naladenie časti obyvateľstva iba čiastočne. Systematicky pristúpil k získavaniu spojencov z radov obyvateľstva až v období, kedy jeho armády prestávali byť na frontoch úspešné a začali byť zo sovietskeho územia vytláčané (napr. Vlasovci).
V júni a júli 1943 sústredil jednotky armády a SS k útoku na výbežok frontu pri Kursku. Kurská bitka, do ktorej bez dostatočného uváženia vrhol svoje vojská, nakoniec skončila ťažkými stratami pechoty i tankov.
Počas vylodenia spojencov v Normandii v lete 1944 sčasti aj kvôli dezinformácii vedenej spojeneckou rozviedkou, Hitler ignoroval hrozbu a prikázal držať tankové zálohy v blízkosti Cherbourgu a neskôr zase viesť nezmyselný protiútok pri Mortaine, ktorý uväznil v pasci niekoľko desiatok tisíc vojakov a stal sa známy ako obkľúčenie pri Falaise. V tom istom období bola nemecká skupina armád Stred v Bielorusku nečakane napadnutá sovietskymi silami. V priebehu mesiaca utrpeli Nemci straty asi 170 000 mŕtvych a nezvestných vojakov a stredná časť ich frontu sa celkom rozpadla.
Atentát 20. júla 1944.
Po úspechu spojeneckej operácie Overlord, ako aj porážky pri bojoch v Bielorusku vzrástlo medzi mnohými dôstojníkmi nemeckej armády odhodlanie Hitlera zlikvidovať. Práve v tomto období, keď boli pozície Tretej ríše otrasené, pre to bola najvhodnejšia doba. 20. júla 1944 naňho uskutočnil Claus von Stauffenberg v sídle štábu Wolfsschanze vo Východnom Prusku bombový atentát, ktorý sa však nepodaril. Diktátor bol len ľahko zranený. Hitler túto opozíciu príslušníkov generálneho štábu kruto potrestal. Ludwig Beck, jeden z vodcov sprisahania, ktorý mal nahradiť Hitlera do doby než bude ustanovená legitímna vláda, samotný von Stauffenberg ,ako aj ďalší medzi nimi mnohí poľní maršali boli popravení. Populárneho Rommela, o ktorom bol Hitler presvedčený, že bol súčasťou príprav atentátu, prinútil spáchať samovraždu.
Na Hitlera bolo spáchaných ešte niekoľko atentátov, ktoré boli všetky neúspešné. Hitler tieto prežité atentáty považoval za znamenia osudu a tvrdil o sebe, že bol povolaný Bohom. Po atentáte poslal lietadlom svoju zakrvavenú bundu uniformy svojej milenke.
Posledné boje.
Od konca roku 1944 žil Hitler vo svojom "Ríšskom kancelárstve" v Berlíne, ktoré malo vo dvore protilietadlový kryt, vybudovaný špeciálne pre neho (nemecky Führerbunker). Bojové operácie v tej dobe riadil len z máp. Jeho nádeje na uzavretie separátneho mieru so západnými Spojencami sa miešali s vierou v použitie moderných zbraní ako boli balistické rakety V2, nových typov lietadiel napr. Messerschmitt Me 262 alebo tankov napr. Panzerkampfwagen VI Tiger II. Rovnako veril, že aliancia západných demokracií so Stalinovým komunistickým ZSSR je neprirodzená a sleduje protichodné politické ciele, čo by malo viesť k jej rozpadu. Nechápal však, že dokiaľ bude žiť a bude na slobode, táto podivuhodná koalícia bude držať pohromade.
V septembri 1944 Hitler prikázal pripraviť ofenzívu v Ardenách, ktorá naplánovaná na december mala dosiahnuť Antverpy a oddeliť od seba anglické a americko-kanadské vojská. Tento veľmi nerealistický plán zahrňoval aj neekonomické presuny vojsk z východného frontu, kde práve prebiehali boje o Budapešť a Sovieti navyše pripravovali útok z Poľska, ktorý urýchlene začali na žiadosť spojencov. Na jeho konci sa Sovietske jednotky nachádzali na Odre, menej než od Berlína.
19. marca 1945 Hitler vydal rozkaz na likvidáciu infraštruktúry oblastí, ktoré mali padnúť do rúk nepriateľa. Nacisti následne začali viesť taktiku spálenej zeme aj na vlastnom území. V prípade, že by boli tieto rozkazy splnené v plnej miere, tisíce Nemcov by zahynuli na následky hladu a chorôb bez strechy nad hlavou.
Smrť v bunkri.
Posledné týždne svojho života strávil v bunkri v Berlíne. Išlo o bunker budovy starého ríšskeho kancelárstva na Wilhelmstraße, ktorý Adolf Hitler používal ako svoju hlavnú súkromnú rezidenciu v Berlíne a preto je bunker označovaný ako "Führerbunker". Hitlerov zdravotný stav sa ku koncu vojny zhoršoval (pravdepodobne Parkinsonova choroba). Najmä po 20. apríli 1945, kedy sa Berlín dostal po prvýkrát pod paľbu sovietskeho delostrelectva, bol Hitler výrazne otupený s prerušovanými záchvatmi zúrivosti. 20. apríla, v deň svojich 56. narodenín, Hitler uskutočnil svoju poslednú cestu mimo bunker. V delostrelectvom a bombami zničenej záhrade Ríšskeho kancelárstva vyznamenal Železným krížom chlapcov z Hitlerjugendu. V nasledujúcich dňoch sovietske vojská postupne Berlín obkľúčili. Napriek vojensky absolútne beznádejnej situácii Hitler dúfal, že sa jednotky Waffen SS generála Steinera prebojujú zo severu k mestu, zatiaľ čo jednotky 8. armády sa k mestu dostanú z juhu, čím narušia sovietske obchvatné operácie. Vzhľadom na celkovú sovietsku prevahu a dynamiku ich postupu to boli úplne nereálne predstavy.
Keď sa 22. apríla na vojenskej porade Hitler dozvedel od príslušníkov štábu o tom, že nemecký protiútok sa ani nikdy nemohol začať a naopak nemecké jednotky boli na všetkých úsekoch zatlačené späť a Sovietom sa podarilo preniknúť do mesta, vyzval všetkých okrem Keitela, Jodla, Krebsa a Burgdorfa, aby opustili miestnosť a v hysterickom záchvate obvinil generálov zo zrady a nekompetentnosti, pri čom po prvýkrát priznal, že vojna je prehratá. Následne vyhlásil, že zostane v Berlíne až do konca a spácha samovraždu.
23. apríla Göring v telegrame z Berchtesgadenu v Bavorsku oznámil, že ak je Hitler obkľúčený v Berlíne, mal by byť poverený vedením Nemecka on, a oznámil tiež, že dáva ultimátum, po ktorom bude považovať Hitlera za neschopného riadiť vojenské operácie. Hitler následne nariadil Göringa zatknúť a neskôr ho vo svojej poslednej vôli pozbavil akejkoľvek funkcie.
28. apríla Hitler zistil, že Himmler sa pokúšal viesť so západnými spojencami vyjednávania o kapitulácii. Následne nariadil Himmlera zatknúť a zastreliť a popraviť aj Himmlerovho adjutanta a styčného dôstojníka SS pri hlavnom stane (Führerhauptquartier) Hermana Fegeleina (manžela sestry Hitlerovej milenky Braunovej).
29. apríla sa zosobášil s Evou Braunovou. V priebehu tohto dňa Hitler zistil, že Mussolini bol popravený. Opustil svadobnú recepciu, aby spolu so sekretárkou pripravil poslednú vôľu a tzv. politický testament, v ktorom okrem iného z neúspechu vo vojne obvinil Židov a Nemcov, ktorí zlyhali pri plnení jeho plánov.
30. apríla 1945, len dva dni pred dobytím bunkru, spáchal Hitler samovraždu so svojou manželkou. Prehryzol kyanidovú tabletku (cyankáli) a potom sa zastrelil do hlavy pištoľou Walther 7,65. Deň predtým, než spáchal samovraždu, otrávil svojho psa, nemeckého ovčiaka Blondi. Hitlerove telesné pozostatky jeho služobníctvo a strážcovia poliali benzínom a čiastočne spálili v kráteri pred bunkrom, následne ho tam i pochovali spolu s manželkou a psom. V tom čase sa ešte v bunkri ukrývali okrem služobníctva a strážcov aj jeho osobný tajomník Martin Bohrman a minister Joseph Goebbels s manželkou a ich 6 detí. Goebbels s manželkou a deťmi zomreli 1. mája 1945. V noci z 1. na 2. mája aj všetci ostatní opustili bunker a 2. mája skončil Wehrmacht boje v Berlíne a bunker bol obsadený červenou armádou.
Krátko po konci vojny boli jeho telesné pozostatky exhumované zvláštnou sovietskou jednotkou SMERŠ. Časť lebky so stopami po guľke a čeľusť, ktorú jednoznačne identifikoval Hitlerov osobný zubár, sa dodnes nachádza v štátnom archíve (GARF) pod dozorom KGB (dnešné FSB) v Moskve. Zvyšok pozostatkov bol zničený pri meste Schönebeck a rozprášený do blízkej rieky v roku 1970. V roku 2017 francúzski výskumníci porovnali pozostatky z Moskvy so sovietskou pitevnou správou, röntgenovými a zubnými záznamami a historickými údajmi. Konštatovali, že úlomok lebky sa zhodoval s röntgenovým záznamom Hitlera, ktorý vznikol rok pred jeho smrťou a zistenia o zuboch boli tiež v súlade so samovraždou. Pozostatky sú teda Hitlerove.
Hitler spáchal samovraždu, aby sa vyhol Norimberskému procesu. Jeho zodpovednosť za zločiny nacistického Nemecka však bola potvrdená radom výpovedí na tomto súde.
Pretože Stalin a Žukov, napriek existujúcim dôkazom, zatajovali Spojencom Hitlerovu smrť, vzniklo viacero konšpiračných teórií, z ktorých najznámejšia je, že Hitler sa preplavil ponorkou U-530 do argentínskeho prístavu Mar del Plata. Ponorka sa tam skutočne vynorila 10. júla 1945 a vyvolala veľký rozruch, pretože to bolo až dva mesiace po kapitulácii Nemecka. Fámu rozširoval tam žijúci Maďar "Ladislao Szabo""," ktorého citoval najprv miestny denník "La Critica" a 17. a 18. júla 1945 sa táto fáma dostala až do hlavných médií v USA.

</doc>
<doc id="1747" url="https://sk.wikipedia.org/wiki?curid=1747" title="Thomas Hobbes">
Thomas Hobbes

Thomas Hobbes (* 5. apríl 1588, Westport (Malmesbury), Wiltshire – † 4. december 1679, Hardwick Hall, Derbyshire) bol anglický filozof, mechanistický materialista, teoretik štátu a práva, teoretik spoločenskej zmluvy.
Hobbes tvrdil, že na počiatku žili ľudia v prirodzenom stave, teda v stave rovnosti. Avšak ten je v živote človeka iba na samom začiatku, t. j. keď sa narodí, no vplyvom výchovy a prostredia dochádza k nerovnosti. Tá vedie k tomu, že sa ľudia delia na silných a slabých, medzi ktorými dochádza k boju. Nakoniec každý s každým vedie vojnu. Ľudia si to uvedomujú, dostávajú strach a na jeho základe uzatvárajú spoločenské zmluvy. Tento prirodzený stav vedie k občianskemu stavu a ten zase k právnemu stavu.

</doc>
<doc id="1748" url="https://sk.wikipedia.org/wiki?curid=1748" title="Paul Heinrich Dietrich von Holbach">
Paul Heinrich Dietrich von Holbach

Paul Heinrich Dietrich von Holbach (* 8. december 1723, Edesheim, Nemecko – † 21. január 1789, Paríž, Francúzsko), tiež známy ako Paul Henri Thiry Baron d'Holbach, bol francúzsky filozof, senzualista, determinista, ateista, hlavný predstaviteľ francúzskeho materializmu 18. storočia, encyklopedista nemeckého pôvodu. Kritizoval Berkeleyho učenie a kritizoval aj Voltaira. Idealizmus je chiméra, ktorá protirečí zdravému rozumu. Hmota a myslenie sú tá istá realita a riadia sa prísnymi zákonmi.

</doc>
<doc id="1749" url="https://sk.wikipedia.org/wiki?curid=1749" title="Homér">
Homér

Homér (po "Homéros", po novogrécky Όμηρος – Omiros, * cca. 8. storočie pred Kr.) bol najstarší známy grécky epický básnik, podľa starovekého podania autor eposov Iliada a Odysea – najstarších pamiatok starogréckej mytológie. Obdobie jeho života sa kladie do časového intervalu 12. až 7. stor. pred naším letopočtom.
Homér v staroveku.
Rodisko Homéra.
Homérovo meno bolo známe a uctievané počas celého staroveku. No pravda je aj to, že o jeho osobe sa vlastne nič nevedelo. Prirodzene, šírili sa rozličné životopisy básnika, všetky ale oveľa neskoršie, určite v značnej miere vymyslené. Je všeobecne známe, že až sedem miest (Smyrna, Chios, Kolofón, Ithaka, Pylos, Argos, Atény) viedlo spor, kde sa narodil veľký grécky epik. V skutočnosti bolo takýchto uchádzačov o rodisko neskôr viacej, až dvadsať, lebo zloženie tejto sedmičky sa menilo. Antický historik Thukydides poukazoval na to, že Homér vo veršoch v hymne na Apolóna, v ktorých ospieval délsky tanec žien, pripomenul aj sám seba: „"Nech nám vždy poskytnú láskavú pomoc Apolón a jeho sestra – buďte mi navždycky zdravé, vy, devy, v spomienkach na mňa ktokoľvek zo smrteľných ľudí sem príde a vás sa spytovať bude, skúšaný v živote trudnom, povedzte, dievčatá, jemu, kto je ten najmilší pevec na Déle, že je to pevec, ten slepec, čo býva na skalnatom Chiu."" Aj keď tradícia v Chiu hovorila, že Homér bol miestnym básnikom, Thukydides pripisoval tento hymnus Homérovi neprávom. Strabón, ktorý na konci prvého storočia pred Kr. navštívil Smyrnu uvádza, že jej obyvatelia považovali Homéra za svojho rodáka. V meste postavili na jeho počesť tzv. "Homereium", svätyňu s drevenou sochou jeho podobizne. Názvom "Homereium" pomenovali aj miestnu bronzovú mincu.
Kedy žil Homér?
Ešte väčšia neistota a ľubovôľa panovala u starovekých autorov, ak ide o zaradenie Homéra do času. Boli medzi nimi aj takí, čo ho pokladali za účastníka opisovaných udalostí, čiže trójskej vojny, alebo predpokladali, že žil tesne po nej. Trójsku vojnu v starovekom Grécku najčastejšie umiestňovali v našom počítaní asi do roku 1200 pred Kr. (starogrécky letopočet sa začínal rokom založenia olympijských hier t. j. v roku 776 pred Kr.) Naproti tomu iní, a bolo ich neporovnateľne viac (napr. historik Thukydides), usudzovali, že Homér žil možno aj niekoľko storočí po páde Tróje. Historik Herodotos uvádza, že podľa jeho úsudku Homér žil len 400 rokov pred ním. (cca polovica 9. stor. pred Kr.) 
Vedomosti o jeho živote a tvorbe.
Život Homéra.
Po kritickej analýze všetkého, čo nám môžu povedať o Homérovej osobe staroveké pramene, zostáva za pozornosť len to, že pravdepodobne medzi rokmi 800 a 750 pred Kr. žil básnik (aoidos), ktorého skutočné meno znelo údajne "Melésigenes" (alebo jeho prídomok, prímeno – Μελησιγένης - "Melésigenés", syn Melésa, Melés bol názov potoka, ktorý tiekol cez starú Smyrnu). Pochádzal z mesta Smyrna na pobreží Malej Ázie, ale dlhé roky býval na ostrove Chios. Poznal aj okolie Tróje. Je možné, že istý čas trávil v tomto kraji na dvore nejakého bohatého veľmoža, ktorý svoj rodokmeň odvodzoval od niektorého z trójskych hrdinov.
Homér, autor Iliady a Odysey.
Práve tomuto básnikovi vďačíme za nápad vybrať z množstva príbehov a piesní o vojne za predmet eposu Achillov hnev a jeho zhubné následky. Skomponoval svoj výtvor veľmi dômyselne a dôsledne. Všetko čo sa v ňom deje, je súvislé, niečim podmienené a aj zdôvodnené. Básnik využíva každú okolnosť, aby presne vymedzil, prečo sa veci vyvinuli práve takto a nie inak. Ba dalo by sa povedať, že sa priam vyžíva v ukazovaní motivácii udalostí, ale naproti tomu má rozhodnú averziu voči náhodným faktom, ktorých výskyt by nevedel nijako vysvetliť. Ani bohovia nevystupujú ľubovoľne a rozmarne, ale vždy bez výnimky sa riadia určitými pohnútkami a túžia dosiahnúť konkrétny cieľ, lebo žičia tej či onej strane.
Autor Iliady nebol originálnym tvorcom v oblasti jazyka, štylistiky a verzifikácie, všetko to totiž získal z dedičstva po mnohých pokoleniach aoidov, pričom sám bol jedným z nich. Naproti tomu skutočnou a obľúbenou doménou jeho tvorby bolo konštruovanie akcií. A tak pri štúdiu Iliady môžeme sledovať aspoň určité vlastnosti intelektu básnika, o ktorom ináč nevieme takmer nič. Nemá zmysel sa preto čudovať, že vedomosti o Homérovi sú také skúpe a neurčité. Bol to predsa aoidos a preto ho súčasníci traktovali iba ako remeselníka skladajúceho a spievajúceho piesne.(Homér pri speve hral na jednoduchú lýru s tromi až piatimi strunami s nižším ladením, známou ako "kitharis" či "forminx") Na jednom mieste Odysseie sa vymenúvajú vedľa seba, ako rovní s rovnými, veštec, lekár, tesár a aoidos. Toto obdobie ešte nepoznalo prehnaný kult tvorcu.
Homér a jeho tvorba očami staroveku.
Starovekí Gréci považovali Homéra, okrem nemnohých výnimiek za autora obidvoch eposov a o jeho existencii nikdy nepochybovali. Jeho dielo si získalo v starovekom Grécku veľkého uznania. Potvrdzujú to aj slová starovekého historika a filozofa Plutarcha, ktorý vo svojej knihe "O láske a priateľstve" zaznamenal:„"A ako tí, ktorí vyhľadávajú jednotlivé, tak či onak chybné verše u Homéra, ale ono veľkolepé množstvo všetkého toho, čo bolo znamenite vytvorené, nevidí..."" Podľa názoru alexandrijských bádateľov z 3.– 2 stor. pred Kr. existoval pôvodný Homérov bezchybný text obidvoch eposov, ktorý jeho nasledovníci čiastočne skomolili, a aj keď ho „"peisistratovská redakcia"“ obnovila, neodstránila už rozpory, ktoré sa v ňom nahromadili za ústneho tradovania. Tento názor mali neskôr bádatelia rímski, byzantskí a po dlhú dobu aj európski.
Homér a jeho tvorba očami 18. a 19. storočia.
V roku 1795 nemecký vedec Friedrich August Wolf vyhlásil vo svojej knihe "Prolegonema ad Homerum", že také veľké eposy ako Ilias a Odysseia by nemohli odrazu vzniknúť v tejto forme bez pomoci písma a keďže v onej epoche písmo nepoznali, na začiatku mohli jestvovať iba krátke piesne, šírené ústnym podaním, podliehali preto premenám, kým ich v 6. storočí pred Kr. nepospájali a nepospisovali. Na Wolfa mala veľký vplyv kniha "Conjectures académiques ou dissertation sur l'Iliade d'Homère", od francúzskeho dramatika a teoretika D'Aubignaca, ktorá vyšla skoro štyridsať rokov po smrti jej autora († 1676). Jej autor dokonca pochyboval o existencii Homéra, tvrdil, že Homérovo meno vzniklo z gréckeho "ho mé horón", nevidiaci (t. j. slepý) muž. Jeho dielo vraj vzniklo mechanickým spojením niekoľkých samostatných básní o obliehaní Tróje, ktoré zložilo niekoľko pevcov. Od Wolfových čias sa objavilo obrovské množstvo pomotaných, filologických prác, ktoré rozvíjali jeho tézu. Ich autori s imponujúcou erudíciou a vynachádzavosťou dokazovali, z koľkých vrstiev a pôvodných básní sú poskladané oba eposy. Predstavovali si to tak, že skvelé literárne diela vznikali asi tak, ako sa dnes robí nejedna uznávaná vedecká dizertácia t. j. pomocou usilovného prepisovania cudzích múdrostí, takto sa dá však ľahko splodiť z dvanástich rozličných kníh trinásta, obyčajne rovnako tuctová.
Bádatelia tohto obdobia sa na začiatku rozdelili na dva tábory: na analytikov, ktorí zastávali názor, že jednotlivé časti Homérových básní pochádzajú od rozličných autorov, a na unitárov, ktorí hájili jednotnosť obidvoch básní a Homérovo autorstvo. V tridsiatych rokoch devätnásteho storočia sa analytici rozpadli na niekoľko frakcií. Prvá sa ortodoxne držala Wolfa a prakticky priniesla len málo nového, druhá, ktorú vytvoril Gottfried Hermann s tzv. teóriou prvotného jadra (1832), podľa ktorej homérove básne vznikli rozšírením akejsi "Prailiady" a "Praodysey" o nové epizódy a vsuvky. Do tretej frakcie sa zaradil Karl Lachmann, ktorý vo svojom diele "Betrachtungen über Homers Ilias" z roku 1837 prišiel s tzv. piesňovou teóriou, podľa ktorej obidva Homérove eposy, nevznikli zo staršieho jadra, ale spojením niekoľkých samostatných piesní.
V prevahe proti analalitikom týchto rozličných smerov stál však vždy pomerne zomknutý tábor "unitárov", medzi ktorými boli hlavne prekladatelia Homéra a obdivovatelia jeho diel. Medzi ktorých patrili, Wolfgang Goethe, Friedrich Schiller, Friedrich Hegel, Heinrich Schliemann, Wilhelm Nitzsch a iní.
Na konci 19. stor. sa medzi bádateľmi utvoril smer "chorizontov" (tzv. oddeľovačov, svojich zástancov mali už v staroveku). Jeho prívrženci uznávali Homérovo autorstvo len v prípade Iliady (resp. jej jadra) ale autorstvo Odyseie mu neuznali. K tomuto záveru dospeli po rozbore eposov v historických a folklórnych materiáloch a argumentovali rozdielmi medzi obomi eposmi. Hlavným predstaviteľom tohto smeru bol nemecký filológ Ulrich von Wilamowitz-Moellendorff. O niekoľko desaťročí neskôr však nadobudol prevahu smer umiernených unitárov, ktorý považuje Homéra za tvorcu obidvoch eposov, ale nachádza v nich „predhomérske" i „pohomérske" vrstvy, ktoré siahajú od mykénskych čias do sklonku archaickej doby (t. j. cca 14.– 13. do 7.– 6. stor. pred Kr.). Keď však archeologické a filologické výskumy dokázali, že väčší význam majú vrstvy staršie, v Homérovi uvideli geniálneho umelca, ktorý „pretavil surovú rudu ľudových tradícií a básnických piesní", povedané ruským literárnym kritikom V. G. Belinským, „na čisté zlato Iliady a Odysseie". 
Homér a jeho tvorba očami novoveku.
Súčasní vedci sa už vzdali naivnej a v podstate priveľmi povrchnej kritiky vrcholného diela básnického umenia, akým je "Ilias". Na druhej strane však dnes asi nikto netvrdí, že Homér je autorom eposu od prvého do posledného slova. Epopeja, ktorá vznikla ako útvar šírený z generácie na generáciu ústnym podaním, musela podliehať určitým zmenám, aj keď ju písmom zaznamenali pomerne zavčasu. Doklady o existencii gréckeho alfabetického písma sú známe už z 9.– 8. storočia pred Kr. o lineárnom dokonca z 15.– 13. storočia pred Kr., teda z čias dávno pred vznikom obidvoch básní. (lineárne písmo B sa však nepoužívalo na literárne účely ). Stalo sa to teda možno už priebehu 8. storočia, alebo podľa inej verzie až v 6. storočí pred Kr., keď dal tyran Peisistratos zrejme podnet k oficiálnemu zaznamenaniu Homérových eposov, lebo takéto prozaické diela sa určite v 6. stor. pred Kr. písomne zaznamenávali, pretože ich bolo obťažné odovzdávať ústne i tak ešte neskôr pridávali k Homérovým veršom, určité verše a epizódy, čo však už nijako nenarúšalo skladbu celku, ako ju skomponoval vlastný autor. A vôbec, čo znamená autorstvo v epoche aoidov? Veď štýl, formulky, motívy, ba aj stále sa opakujúce opisy boli spoločným majetkom. Každý aoidos používal celkom voľne výsledky pokolení svojich predchodcov. Práce Milmana Parryho ukázali celkom zreteľne, že technikou ústnej poézie sa môžu odovzdávať po stáročia aj rozsiahle epické diela. Sama koncepcia, aby ústredným bodom bol Achillov hnev, sa musela nepochybne zrodiť v jednom mozgu, ale formy a motívy tohto útvaru boli už dopredu obmedzené prastarou tradíciou. Keď povieme Homér, skladáme teda hold pokoleniam bezmenných pevcov.
Homér je očami dnešnej vedy hlavným autorom hrdinského eposu Ilias. Neskoršia Odysea, (podľa niektorých autorov ju zložil pravdepodobne Homérov žiak) takisto hrdinský epos, sa pripisuje tiež tomuto básnikovi. Odysea sa však svojim významom Iliade nevyrovná. Jeho diela boli napísané v najstaršej literárnej gréčtine, ktorá bola umelo vytvorenou zmesou "iónštiny" a "aiolštiny", písali ňou aj neskorší autori epiky. Epické dielo Iliada pozostáva z 24 spevov obsahujúcich 15 693 veršov, Odysea z 12 110 veršov. Sú to eposy napísané v melodickom hexametri, t. j. v šesťstopovom verši pozostávajúcom z daktylov (jednej slabiky dlhej a dvoch krátkych) alebo spondejov (dvoch dlhých slabík). Obe diela boli spojené hlavnými hrdinami a udalosťami. Iliada sa zaoberá udalosťami desaťročnej trójskej vojny. Dej sa však obmedzuje na jej posledných 50 dní. Základnou témou eposu je hnev Achilla, ktorý sa pre spor s mykénskym kráľom Agamemnónom nezúčastnil bojov. Až smrť jeho priateľa Patrokla ho prinútila zasiahnúť. V boji následne zabíja Priamovho syna Hektora. Epos sa končí pádom a zničením Tróje. Odysseia, ospevuje desaťročné blúdenie hrdinu Odysea po odchode z Tróje a jeho návrat k svojej manželke Penelope na ostrov Itaka. Homérove básne však neopisujú len trójsku vojnu a strastiplný návrat Odysea na Itaku, ale poskytujú aj množstvo informácii o živote a spoločnosti v období tzv. temných storočí, predovšetkým informácie o období, v ktorom vznikli.
Homérske hymny a iné jeho sporné diela.
Niektoré Homérove antické životopisy pripisujú Homérovi okrem dvoch najznámejších eposov aj ďalšie literárne diela. Prevažne ide bezpochyby o diela pripisované mu neprávom, väčšinu z nich poznáme iba z fragmentov, v celku sa zachoval len krátky parodický epos Žabomyšia vojna. K Homérovmu autorstvu eposov "Margites", "Thébais" a "Malá Ilias" sa literárni bádatelia priklonili, čo ale nie je možné s istotou dokázať, lebo tieto diela sa stratili.
Sporné je aj Homérovo autorstvo 33 básní, zvaných homérske hymny, básní ospevujúcich bohov. Homérske hymny sú básne z 8.– 6. storočia pred Kr. napísané v hexametroch a pôvodne pripísané Homérovi. Tieto básne stoja k eposom Ilias a Odysea štylisticky blízko. Zvyčajne ich rapsódi (speváci a niekedy aj kreatívni básnici) uvádzali na začiatku svojej recitácie (spevu). Najznámejšie z nich sú "Hymnos na Apolóna" a Hymnos na Afroditu.
Hymny sa pradepodobne prednášali na slávnostiach jednotlivých bohov, alebo héroov. Neskôr sa stali hymny zbožnými lyrickými básňami, spievanými speváckym zborom. Uvádzali sa mená a epitetá bohov, výpočet ich činov a krátka modlitba. Pôvodne existovalo mnoho hymnov, ale zachovalo sa z nich len veľmi málo.
"Nasledujúca tabuľka uvádza zoznam homérskych hymnov, počet ich veršov a stručný obsah niektorých hymnov:"
Odraz v kultúre.
Homér sa tak stal zakladateľom gréckej a sprostredkovane teda aj celej európskej literatúry. Homérove verše budú preto žiť tak dlho, pokým bude trvať naša európska kultúra.

</doc>
<doc id="1750" url="https://sk.wikipedia.org/wiki?curid=1750" title="Axel Honneth">
Axel Honneth

Axel Honneth (* 18. júl 1949, Essen, Nemecko) je nemecký filozof, sociológ, a predstaviteľ kritickej teórie spoločnosti. 
Je jedným z najznámejších žiakov Jürgena Habermasa a je považovaný za najdôležitejšieho žijúceho prestaviteľa kritickej teórie spoločnosti, tzv. Frankfurtskej školy. Od roku 2001 je vedúcim "Inštitútu pre sociálny výskum" ("Institut für Sozialforschung", IfS) na Johann-Wolfgang-Goethe-Universität vo Frankfurte nad Mohanom, ktorý v 50-tych rokoch založili Max Horkheimer a Theodor Adorno. Venuje sa najmä rozvíjanie svojej teórii sociálneho uznanie, pomocou filozofickej teórie modernej spoločnosti a rozborom dejín sociálnych učení. Pozornosť upriamuje najmä na dejinné premeny fenoménu uznania, moci a rozkladu tradičných mocenskych väzieb.

</doc>
<doc id="1751" url="https://sk.wikipedia.org/wiki?curid=1751" title="Horatius">
Horatius

Quintus Horatius Flaccus známy pod menom Horatius (* 8. december 65 pred Kr., Venusia – † 27. november 8 pred Kr., pochovaný v Ríme) bol rímsky básnik žijúci za vlády cisára Augusta. 
Jeho životnou filozofiou bol umiernený epikureizmus (kontaminovaný so zásadami stoicizmu), proklamujúci právo na nerušený súkromný život, drobné radosti a nezávislosť.
Život.
Horatius sa narodil v malom meste Venusia na hranici Apúlie a Lukánie. Jeho otcom bol prepustenec (Horatius sám ale už bol slobodný), ktorý vlastnil vo Venusii malú usadlosť. Neskôr sa presťahoval do Ríma, kde pracoval ako "coactor", prostredník pri aukciách. Napriek nízkemu postaveniu Horatius Starší na synovom vzdelaní nešetril. Najprv ho poslal do Ríma, kde Horatius študoval u gramatika Orbilia, neskôr do Atén, kde sa mohol Horatius zdokonaľovať v gréčtine a filozofii.
Po zavraždení Caesara (44 pred Kr.) zavládli v Grécku, ktoré sa stalo útočiskom Caesarových vrahov, rušné pomery. Mladý Horatius sa nechal zlákať sľubnou vojenskou kariérou a ideálom boja za republiku a vstúpil do vojska proticaesarovských optimátov v hodnosti vojenského tribúna. V tejto hodnosti bojoval aj v bitke pri Filipách (42 pred Kr.), kde boli republikánske sily porazené. Do Itálie sa mohol vrátiť až po vyhlásení všeobecnej amnestie nasledujúceho roku, to ale nezabránilo tomu, aby jeho majetok nebol skonfiškovaný. Sám Horatius neskôr poznamená, že v tomto období trel nesmiernu biedu. Aby sa uživil, zamestnal sa ako kvestororský pisár ("scriba quaestorius"). V tomto období tiež začal písať prvé verše.
Približne v roku 38 pred Kr. sa dostal Horatius do okruhu umelcov združených okolo vplyvného patróna a blízkeho Augustovho priateľa Maecenata. Maecenatovi ho predstavili básnici Vergílius a Lucius Varius Rufus. Až do svojej smrti tvoril diela v tomto krúžku.
Roku 33 pred Kr. obdaroval Horatia Maecenas statkom v Tibure (dnes Tivoli). Sem sa básnik utiahol a ďalej tvoril. Hoci jeho literárna tvorba bola spojená s Augustovou osobou a Horatius bol cisárovým blízkym priateľom, ich vzťah nebol založený na básnikovej poplatnosti mocnému Augustovi. Keď napríklad Augustus Horatia požiadal, aby zložil verše na jeho počesť, básnik to rázne odmietol.
Horatius zomrel roku 8 pred Kr., len dva mesiace po svojom patrónovi Maecenatovi. Pretože umrel bez dedičov, odkázal svoj statok cisárovi.
Dielo.
"Epodi" (Epódy).
Sedemnásť básnických skladieb napísaných v rokoch 41 – 30 pred Kr. nieslo pôvodne podľa Horatia názov "Iambi" (Jamby). Označenie Epódy dostalo jeho dielo podľa metrickej formy básní (termín epodos označuje kratší, záverečný verš v dvojverší, distichu). Väčšina básní v zbierku je písaná skutočne jambickými metrami – jambickým dimetrom, jambickým trimetrom a štyri z nich v striedavých jamboch a hexametroch. Tematicky sa epódy rôznia od útočných skladieb v tradičnom jambickom duchu, cez erotickú, občiansku a oslavnú poéziu.
"Saturae" (Satiry).
Dve knihy satír vyšli s odstupom v roku 35 pred Kr. a 30 pred Kr., súčasne s Epódami. Prvá obsahuje 10 skladieb, druhá 8, v oboch prípadoch zložených v hexametroch.
"Carmina" (Ódy).
Tri knihy Ód boli vydané v roku 23 pred Kr. Horatius na nich pracoval približne sedem rokov. Okolo roku 13 pred Kr. k ním pripojil knihu štvrtú. Celkovo ide o viac ako 100 básní, rôznych námetov, dĺžky a metier. Horatius sa v tomto prípade prejavuje ako experimentátor, ktorý sa odvažuje zavádzať do rímskej poézie neobvyklé metrá určené pre grécky jazyk. Ódy sú vystavané podľa vzoru alexandrijskej neóterickej poézie a vyznačujú sa teda vysokou učenosťou a prepracovanosťou.
K Ódam býva niekedy počítaná ešte básnická skladba "Carmen saeculare" (Storočná pieseň) zložená roku 17 pred Kr. pri príležitosti Storočných hier ("ludi Saeculares") na podnet Augustov. Báseň bola určená pre prednes zborom pri verejnej príležitosti. Jej metrom je sapfická strofa.
"Epistulae" (Listy).
Dve knihy Listov vznikli v rokoch 20 – 13 pred Kr. (druhá kniha bola publikovaná až posmrtne). Celkom obsahujú 22 listov písaných v hexametroch (20 prvá kniha a 2 dlhé listy druhá kniha). Témy i adresáti listov sa rôznia, opäť sa prejavuje Horatiova snaha dosiahnuť rôznorodosť ("variatio"), jedno z kritérií neóterickej poézie.
K Listom býva niekedy pripájaný ešte jeden list, "Ad Pisones" (Pisonom), ktorý je známejší ako „Ars poetica“ (O básnickom umení). Pravdepodobne bol napísaný roku 13 pred Kr. Ide o literárno-teoretické dielo pojednávajúce o básnictve, jeden zo základných prameňov teórie rímskej poézie.

</doc>
<doc id="1752" url="https://sk.wikipedia.org/wiki?curid=1752" title="Max Horkheimer">
Max Horkheimer

Max Horkheimer (* 14. február 1895, Zuffenhausen, Württemberské kráľovstvo – † 7. júl 1973, Norimberg, Západné Nemecko) bol nemecký filozof a sociológ, hlava frankfurtskej školy, ktorej vedenie prevzal v r. 1931. Spoluzakladateľ kritickej teórie, podľa ktorej skutočná spoločenská funkcia filozofie spočíva v kritike existujúceho stavu. 
Horkheimer vychádza z marxizmu (z jeho kritiky hospodárskeho systému neskorého kapitalizmu, industriálnej spoločnosti a jej mentality), no čoskoro je sklamaný stalinizmom, zmocňuje sa ho zdesenie z totálneho znásilňovania človeka, prechádza postupne k liberalizmu: od ideálu rovnosti k ideálu slobody. Horkheimer bol čoraz viac znepokojený z opustenosti človeka. Postupne sa v ňom rodí „túžba po celkom inom“ (Sehnsucht nach dem ganz Andren), nastoľuje postulát neopísateľného božského, nevyložiteľného boha v zmysle negatívnej teológie.

</doc>
<doc id="1753" url="https://sk.wikipedia.org/wiki?curid=1753" title="Cyrill József Horváth">
Cyrill József Horváth

Cyrill József Horváth (* 17. október 1808, Kecskemét – † 5. november 1884, Budapešť) bol maďarský filozof, autor koncepcie konkretizmu zameranej na zmierenie všetkých filozofických smerov.

</doc>
<doc id="1754" url="https://sk.wikipedia.org/wiki?curid=1754" title="Igor Hrušovský (filozof)">
Igor Hrušovský (filozof)

Аkademik Dr. h. c. prof. RNDr. PhDr. Igor Hrušovský, DrSc. (* 14. apríl 1907, Bánovce nad Bebravou – † 18. júl 1978, Bratislava) bol slovenský filozof, hlavný redaktor Antológie z diel filozofov, profesor a rektor Univerzity Komenského.
Bol členom združenia Vedecká syntéza (1937 – 1940). Po druhej svetovej vojne sa Hrušovský venoval výskumu vedeckého poznania, jazyka vedy, výstavby vedeckých teórií... Od konca 40. rokov sa prikláňal k dobovo zjednodušenej podobe marxistickej filozofie, ktorej zjednodušenosť však postupne (najmä od 60. rokov) začal podrobovať kritike, prispieval k znovuoživeniu nedogmatických prístupov vo filozofii a prichádzal s novými témami (kultúra, umenie) a metódami riešenia filozofických problémov (štruktúrno-systémová analýza). Hrušovský je najvýznamnejším predstaviteľom bratislavskej filozofickej a metodologickej školy (učiteľom V. Filkorna, A. Rišku, V. Černíka, P. Cmoreja, J. Viceníka atď.), vyrastajúcej z tradície založenej Vedeckou syntézou a kriticky nadväzujúcej na odkaz Viedenského krúžku, štrukturalizmu, marxizmu a u niektorých (Stály seminár Integrácia) aj na fenomenológiu.

</doc>
<doc id="1756" url="https://sk.wikipedia.org/wiki?curid=1756" title="Stanislav Hubík">
Stanislav Hubík

Stanislav Hubík (* 23. január 1949, Kroměříž) je český filozof špecializujúci sa na filozofiu jazyka a komunikácie, výskum filozofie Ludwiga Wittgensteina a postmodernizmu. 
Vyštudoval Filozofickú faultu UJEP v Brne. V súčasnosti prednáša na Fakulte humanitných štúdií Karlovej univerzity v Prahe (mimo iné predmet Znaková tvorba skutočnosti).

</doc>
<doc id="1757" url="https://sk.wikipedia.org/wiki?curid=1757" title="Edwin Hubble">
Edwin Hubble

Edwin Powell Hubble (* 20. november 1889, Marshfield, Missouri, USA – † 28. september 1953, San Marino, Kalifornia) bol americký astronóm, ktorý študoval galaxie. Dokázal, že galaxie sú samostatné hviezdne sústavy podobné Mliečnej ceste. Medzi jeho najväčšie objavy patrí vzťah medzi rýchlosťou rozpínania galaxií a ich vzdialenosťou (Hubblov zákon). Po ňom sú pomenované Hubblov teleskop, Hubblova konštanta, Hubblov vzťah a iné.
Život.
Prvé roky svojho života strávil v Marshfielde, ale roku 1898 sa rodina rozhodla, že sa presťahuje do Chicaga, kde začal mladý Edwin dochádzať na strednú školu. V mladosti vynikal Edwin športovým nadaním, čo sa prejavilo napríklad tým, že vytvoril na Illinoiskej štátnej škole rekord v skoku do výšky. Pri ďalšom štúdiu na Chicagskej univerzite sa prepracoval až do základného basketbalového tímu, čo mu potom pomohlo získať štipendium na britskom Oxforde, kde začal študovať právo, literatúru a španielčinu. Netrvalo však dlho a Edwin sa rozhodol vrátiť naspäť do Spojených štátov a začal postgraduálne študovať astronómiu na observatóriu Yerkers vo Wisconsine.
V roku 1919, po návrate z 1. svetovej vojny, začal pracovať v známej hvezdárni Mount Wilson (postavenej roku 1918 pri Pasadene v Kalifornii), vybavenej najlepším teleskopom s priemerom 2,5 metrov.
Hubble objavil členenie galaxií a dokázal rozpínanie vesmíru.
Objavom guľových hviezdokôp v galaxiách roku 1934 dokázal Hubble podobnosť medzi špirálovitými galaxiami a našou hviezdnou sústavou, čím prvýkrát v histórii dal našej Galaxii (Mliečnej ceste) presnejší tvar.
Svoju prácu zhrnul v publikácii "Sféra hmlovín" ("The Realm of the Nebulae"), ktorá vyšla v roku 1936. Táto práca sa stala veľmi úspešnou a Hubbla vyniesla do sveta významných kalifornských celebrít. Počas svojho života sa tak stretol napríklad aj s Charlie Chaplinom, s ktorým nadviazal priateľstvo. K jeho ďalším životným dielam patrí aj spoluúčasť na navrhovaní obrieho teleskopu Hale na observatóriu v Mount Palomare. Počas 2. svetovej vojny sa v roku 1943 dočasne ujal vedenia armádneho balistického výskumu.
Hoci Hubble urobil prevratné objavy, najvyššie ocenenie vedcov Nobelova cena mu unikla, keďže v čase jeho objavu neexistovala zvláštna cena za astronómiu, ktorú neskôr Nobelov výbor priradil k fyzike. 
Zomrel v Kalifornii 28. augusta 1953.
Klasifikácia galaxií.
Na začiatku 20. storočia hral Edwin kľúčovú úlohu pri pochopení, čo sú galaxie, ako vyzerajú a pri vzniku ich členenia. Vo vtedajšej dobe sa vedelo, že niektoré špirálovité hmloviny obsahujú samostatné hviezdy, ale nevládla zhoda, aký význam pozorovanie presne má a nikto vtedy ešte nepredpokladal existenciu galaxií. Boli rozpory, či ide o hviezdy v našej Galaxii (Mliečnej ceste), ktorá sa nachádza po celej nočnej oblohe, alebo či nejde o vesmírne ostrovčeky, ktoré poznáme pod pojmom galaxie, tak ďaleké, že u nich iba ťažko možno pozorovať jednotlivé hviezdy.
V roku 1924 Hubble zmeral vzdialenosť hmloviny v Androméde, čím potvrdil svoju domnienku, že sa vesmír rozkladá všade okolo, a že nekončí s hranicami našej Galaxie. Správne potom vyvodil záver, že hmlovina v Andromede je samostatná galaxia podobná tej našej. V priebehu ďalších pozorovaní iných galaxií objavil Hubble, že všetky galaxie nevyzerajú rovnako, ale že sa výzorom odlišujú, čo mu dalo podnet na vypracovanie prvej použiteľnej klasifikácie galaxií. Stalo sa tak roku 1925 a používa sa dodnes. Galaxie rozdelil na špirálovité, eliptické, šošovkovité a nepravidelné.
Dôkaz rozpínania vesmíru, Dopplerov jav.
V priebehu pozorovania vzdialených galaxií si ako prvý Vesto Slipher a po ňom Milton Humason a Edwin Hubble všimli vysokú rýchlosť ich vzďaľovania od Zeme. Na základe týchto meraní rýchlosti vzďaľovania špirálovitých galaxií a na základe rôznych odhadov skutočnej vzdialenosti uvedených sústav dospel potom Hubble k jednému z najdôležitejších objavov 20. storočia. Hubble ako prvý zostrojil diagram, v ktorom zakreslil rýchlosti vzďaľovania sa galaxií (odmerané z červeného posunu hviezd – Dopplerov jav) a na druhej osi potom zakreslil vzdialenosti pozorovaných galaxií. Tu spozoroval, že medzi oboma veličinami existuje úplne
jednoznačný vzťah, a to taký, že galaxia dvakrát vzdialenejšia má aj dvakrát väčší červený posun. Pre laika tento odvodený vzťah asi nemá veľký význam, ale to sa asi zmení, keď to preložíme do normálneho jazyka. Hubble týmto objavom zistil, že sa "vesmír rozpína"! Teraz je tento vzťah pomenovaný na jeho počesť, a tak sa môžeme v literatúre stretnúť s Hubblovým vzťahom, či s Hubblovou konštantou (s ktorej určovaním sú dosť veľké problémy), ktorá vyjadruje rýchlosť rozpínania vesmíru.
Stručne povedané, Hubble objavil to, že čím sú galaxie od Zeme vzdialenejšie, tým sa od nej rýchlejšie vzďaľujú. Za pomoci využitia všeobecnej teórie relativity od Alberta Einsteina z roku 1915, ktorú Hubble svojím pozorovaním potvrdil, bol už iba malý krôčik k vysloveniu a sformulovaniu novej prevratnej myšlienky, ktorou sa stalo odvodenie vzniku vesmíru. (Lenže nič nie je také jednoduché ako sa to zdá. Prvý raz myšlienku vzniku vesmíru definoval ruský matematik a kozmológ Alexandr Alexandrovič Fridman na základe výpočtov, ktoré vychádzali zo všeobecnej teórie relativity, a to už medzi rokmi 1922 až 1924. Fridman predpovedal nestacionárne modely vesmíru. Nezávisle od neho urobil podobný objav belgický astrofyzik a kňaz Georges Lemaître, ktorý ich navyše obohatil o poznatky expanzie vesmíru a predpovedal „horúci“ počiatok vesmíru. Všetko vyústilo v roku 1948, kedy americký fyzik ukrajinského pôvodu George Anthony Gamow publikoval teóriu počiatku vývoja vesmíru mohutnou explóziou, pre ktorú sa vžil názov Veľký tresk ().
Hubblov teleskop.
Meno Hubble sa dostalo do povedomia verejnosti hlavne kvôli teleskopu umiestnenému na obežnej dráhe okolo Zeme. Pretože je umiestnený mimo zemskej atmosféry, získava ostrejšie obrázky veľmi slabých a matných objektov ako ďalekohľady na zemskom povrchu. Na počesť tohto veľkého muža nesie teleskop jeho meno – Hubblov vesmírny teleskop. Od svojho vypustenia v roku 1990 sa stal jedným z najdôležitejších ďalekohľadov v dejinách astronómie. Je zodpovedný za mnoho priekopníckych objavov a pomohol astronómom lepšie pochopiť základné problémy astrofyziky. Pomocou ďalekohľadu sa podarilo získať niekoľko snímkov, tzv. Hubblových hlbokých polí (Hubble ultra deep fields), tých najvzdialenejších objektov vo vesmíre.

</doc>
<doc id="1758" url="https://sk.wikipedia.org/wiki?curid=1758" title="Ján Nepomuk Hummel">
Ján Nepomuk Hummel

Ján Nepomuk Hummel alebo Johann Nepomuk Hummel (* 14. november 1778, Bratislava – † 17. október 1837, Weimar, Nemecko) bol rakúsky/nemecký hudobný skladateľ, klavirista, kapelník a pedagóg.
Životopis.
Narodil sa ako Joannes Nepomuc Antone Humel v Bratislave. Jeho otec Ján Hummel bol divadelným kapelníkom v Bratislave a vo Viedni. Hummel bol žiakom F. P. Riglera v Bratislave, a v rokoch 17851787 svojho spolubývajúceho vo Viedni W. A. Mozarta, ktorý ho učil bezplatne.
Pôsobil určitý čas ako nástupca J. Haydna v Eisenstadte, potom v Stuttgarte a vo Weimare.
Preslávil sa brilantnou hrou a improvizáciou. Okrem početných skladieb pre klavír (sonáty, variácie, rondá, fantázie a klavírne koncerty), písal aj komorné skladby, opery, kantáty a omše. Jeho približne 130 skladieb sa vyznačuje skôr virtuóznou bravúrou a hravosťou ako citovou hĺbkou.
Jeho škola klavírnej hry (1828) ako jedna z prvých metodicky uplatňuje racionálny prstoklad. K jeho žiakom patril Carl Czerny, A. Henselt, Ferdinand Hiller, S. Thalber a Adolf von Henselt. Niekoľko lekcií dal aj Mendelssohnovi-Bartholdymu.
Hummel bol idol nemeckého biedermeieru, obdobia, v ktorom sa meštianstvo v úsilí spamätať sa z heroických hrôz napoleonských vojen vyhýbalo i v umení všetkému vzrušujúcemu, všetkému, čo viedlo do tajomných hlbín, a uspokojovalo sa s elegantnou uhladenosťou, pôvabnou duchaplnosťou a príjemnou zábavou.

</doc>
<doc id="1759" url="https://sk.wikipedia.org/wiki?curid=1759" title="Jozef Miloslav Hurban">
Jozef Miloslav Hurban

Jozef Ľudovít Miloslav Hurban (pseudonymy Slavomil F. Kořennatý, Ľudovít Pavlovič, M. z Bohuslavíc, M. Selovský) (* 19. marec 1817, Beckov – † 21. február 1888, Hlboké) bol prvý predseda Slovenskej národnej rady, slovenský spisovateľ, novinár, politik a organizátor kultúrneho života slovenského národného hnutia, evanjelický kňaz (po smrti Karola Kuzmányho načas superintendent Evanjelickej cirkvi augsburského vyznania) a vedúca osobnosť slovenského povstania 18481849. Pôvodne bol stúpenec Jána Kollára, neskôr Ľudovíta Štúra.
Je spoluzakladateľom Slovenskej národnej rady, Matice slovenskej, Spolku Tatrín, spoluzakladateľom Slovenského národného divadla nitranského, zakladateľ nedeľných škôl a spolkov miernosti, spoluzakladateľ prvého úverového družstva v Európe (Spolku gazdovského), časopisu Slovenské pohľady, člen spolku Vzájomnosť a autor životopisu Ľudovíta Štúra.
Je po ňom pomenovaná planétka (3730) Hurban.
Životopis.
Narodil sa v rodine evanjelického farára Pavla Hurbana a jeho manželky Anny, rodenej Vörösovej, krstený ako Jozef Ľudovít. Mal staršiu sestru Teréziu Zuzanu, ktorá sa rovnako ako on narodila v Beckove. Vzdelanie získaval najprv u otca, neskôr v rokoch 18261830 navštevoval mestskú školu v Trenčíne, potom v rokoch 18301840 evanjelické lýceum v Bratislave. Tu sa zoznámil s Ľudovítom Štúrom, ktorý v ňom prebudil vlastenecké cítenie. Ordinovaný na evanjelického kňaza bol v roku 1840. Chcel pokračovať v štúdiu v Nemecku, no z finančných dôvodov musel začať najprv pracovať, kým si štúdium mohol dovoliť. Po vysvätení pôsobil ako evanjelický kaplán v Brezovej pod Bradlom, od roku 1843 bol farárom v Hlbokom. V roku 1860 dokončil ďalšie vzdelávanie a získal titul PhDr., ThDr. h. c. Od roku 1866 bol po smrti Karola Kuzmányho istý čas superintendentom evanjelickej cirkvi augsburského vyznania. Oženil sa s Annou Jurkovičovou, s ktorou mal 4 dcéry a 5 synov (medzi nimi bol i spisovateľ Svetozár Hurban-Vajanský).
Charakteristika.
Jozef Miloslav Hurban bol na čele slovenského literárneho a verejného života takmer pol storočia. Bol nekompromisným bojovníkom za národné práva Slovákov, nezmieriteľným nepriateľom šovinizmu maďarskej vládnucej triedy i priekopníkom slovanskej vzájomnosti. Hlavne v mladších rokoch života patril medzi radikálnych slovenských odporcov feudalizmu i nadvlády príživníckych šľachtických vrstiev v Uhorsku. Vtedy sa dokonca staval za „odteologizovanie slovenského života“.
V roku 1847 v novele "Od Silvestra do Troch kráľov" sa takto vyslovil o vtedajšom slovenskom vzdelaneckom svete: „Náš život slovenský najväčšmi zato kuľhá, že ho doteraz skoro sami teológovia opatrovali, oni nám kníh a ideálov všeslovanských nastavili tak, že ak sú knihy, plány, ideále, šťastie národov, my Slováci by sme veľmi šťastný národ boli.“ Pre svoje nekompromisné konanie bol vyhlasovaný za vlastizradcu, komunistického agitátora, panslavistického vezíra, „divého Hurbana“, „divého Slováka“ a podobne. Položil taktiež základy slovenskej literárnej historiografie. Okrem toho bol agilný národovec, spoluzakladateľ Tatrína, spolutvorca Slovenského divadla nitrianskeho a prvého úverového družstva v Európe, založeného jeho svokrom Samuelom Jurkovičom. Hurban sa stal známy aj ako básnik, vydavateľ literárnych almanachov, ako vydavateľ a redaktor cirkevných časopisov, ktoré mali národnoobranný charakter. Jeho činnosť bola mnohostranná: národnoobranná, ľudovýchovná, literárnohistorická, kritická, osvetová i novinárska.
Začiatky verejnej činnosti.
Do národnobuditeľskej, literárnej a kultúrno-organizačnej činnosti sa zapojil v roku 1835. Spolu s Ľudovítom Štúrom, ktorý na neho osobne vplýval, sa stal najaktívnejším členom Společnosti česko-slovanskej a neskôr po jej zrušení i Ústavu reči a literatúry československej. 24. apríla 1836 sa zúčastnil stretnutia štúrovskej mládeže na Devíne, kde prijal slovanské meno Miloslav. V rokoch 18371840 bol aktívnym členom tajného spolku Vzájomnosť. V roku 1837 vystúpil s tézou o kmeňovej svojbytnosti Slovákov, v roku 1839 podnikol cestu do českých krajín. Za jeho pôsobenia v Brezovej pod Bradlom a Hlbokom sa stal podjavorinský kraj centrom národnooslobodzovacieho hnutia a taktiež centrom jeho boja proti feudalizmu, útlaku zo strany Maďarov či boja za spoločenskú emancipáciu Slovákov. Tu tiež organizoval prvé ochotnícke divadelné predstavenia, čitateľské krúžky, nedeľné školy a spolky miernosti, čím veľmi úspešne šíril osvetu medzi slovenským obyvateľstvom. V tomto období bol ešte stúpencom Jána Kollára a svoje diela taktiež písal výhradne v biblickej češtine. V júli 1843 sa však na jeho fare v Hlbokom uskutočnilo jeho stretnutie so Štúrom a Hodžom, na ktorom na základe spoločnej dohody rozhodli o prijatí stredoslovenského nárečia za základ celonárodného spisovného slovenského jazyka, ktorý mal slúžiť na zjednotenie národnobuditeľského hnutia, no taktiež ako prostriedok osvety, vzdelanosti a kultúry pre široké vrstvy národa. Vďaka tomu už v druhom vydaní almanachu Nitra v roku 1844 uviedol novú spisovnú slovenčinu, hoci Štúrova kodifikačná gramatika vyšla až o dva roky neskôr. V tom istom roku sa tiež stal zakladajúcim a najaktívnejším členom celoslovenského literárneho a kultúrneho spolku Tatrín.
Revolučné roky 1848 – 1849.
V rokoch 18481849 bol jednou z hlavných postáv Slovenského povstania. 18. marca 1848 sa uskutočnila na jeho fare v Hlbokom porada slovenských národovcov. Tu vznikol plán mítingov s cieľom vypracovať celonárodný revolučný program. 28. apríla 1848 sa vďaka jeho neúnavnej práci konal v Brezovej pod Bradlom veľký národnorevolučný míting, kde bol vyhlásený národný program, tzv. "Nitrianske žiadosti". V máji toho istého roku potom na zhromaždení v Liptovskom Mikuláši prijali predstavitelia národného revolučného hnutia celonárodný program, "Žiadosti slovenského národa", ktoré vychádzali z Hurbanovho regionálneho programu. Hurban bol publicistom týchto revolučných rokov (vydal revolučno-mobilizačnú báseň "Bije zvon slobody! " a ako ohlas na revolučný program báseň "Bratia Slováci"), jeho petentom (bol autorom regionálneho programu "Nitrianske žiadosti" a tiež celonárodného programu "Žiadosti slovenského národa"). V rokoch 18481849 sa tiež stal spolupredsedom prvého slovenského národnopolitického orgánu, Slovenskej národnej rady a hlavnou postavou podjavorinského revolučného hnutia.
Represie.
Štátne úrady a peštianska vláda zareagovali veľmi ostro. Na Hurbana bol vydaný zatykač, a tak bol nútený odísť do českých krajín, aby sa vyhol zatknutiu. No ani tu neprestával bojovať. Na Slovanskom zjazde v Prahe sa snažil o prijatie princípov demokratickej rovnosti a ústavnosti pri riešení štátoprávneho postavenia jednotlivých národností v rámci monarchie (Žiadosti Slovákov a Rusínov uhorských, ktoré zjazdu predložil 7. júna 1848). Aktívne sa zúčastnil i pražského povstania a po jeho potlačení sa spolu so Štúrom presunul do Chorvátska a neskôr do Srbska, odkiaľ naďalej pracoval na podpore slovenského revolučného hnutia. V rokoch 1848 a 1849 bol tiež jedným z hlavných organizátorov a vodcov slovenských dobrovoľníkov, ktorí bojovali s podporou a účasťou Čechov na strane cisárskych armád. Po víťazstve kontrarevolúcie v Rakúsku bol v čase neoabsolutizmu pod policajným dohľadom a odstavený od politického života. Napriek tomu však trval na kontinuite jazykových, literárnych a kultúrnych úsilí štúrovskej generácie zo 40. rokov a najmä jej osvetovej a literárnej činnosti. V tomto období mu bolo taktiež znemožnené vydávanie periodík, a tak sa zameriaval viac na teologické štúdium a na náboženskú spisbu. Po páde Bachovho absolutizmu koncom 50. rokov sa začal znovu aktívne zapájať do národnej politiky a tiež do literatúry. Hoci v memorandovom období už nepatril medzi vodcov slovenského národa a jeho odboja, ešte stále sa významne zúčastňoval všetkých národných podujatí. V roku 1861 bol spolutvorcom Memoranda národa slovenského, dokumentu, ktorý uvádzal požiadavky štátoprávneho riešenia slovenskej otázky v konštitučnej monarchii, a ktorý odovzdal na Ministerstve vnútra vo Viedni. Stal sa členom memorandového výboru, memorandového vyslanectva, bol hlavným obhajcom Daxnerovej koncepcie štátoprávneho riešenia slovenskej otázky, no taktiež sa stal zakladajúcim členom a výborníkom Matice slovenskej.
Pomemorandové roky.
Po neúspechu memorandových akcií sa začal venovať cirkevno-politickým otázkam a spolupracoval na tom, aby sa začal zavádzať do života protestantský patent z roku 1859. Po smrti Karola Kuzmányho bol od roku 1866 superintendentom slovenských evanjelických patentálnych cirkví, čo spôsobilo prehĺbenie jeho moralizátorských a dogmaticko-konzervatívnych čŕt. Napriek tomu vystúpil najostrejšie zo všetkých slovenských politikov proti princípom rakúsko-maďarského vyrovnania a uhorského národnostného zákona z roku 1868. Stalo sa tak v článkoch Čomu nás učia dejiny? a Pravdivé slovo, za ktoré bol 6. decembra 1869 uväznený na 6 mesiacov a odsúdený na pokutu 239 zlatých. V roku 1875 bol znovu uväznený, tentoraz na tri mesiace, a dôvodom jeho uväznenia bol jeho politický článok v Cirkevných listoch. Na protest proti zatvoreniu slovenských gymnázií a Matice slovenskej vydal ďalší ročník almanachu Nitra (18761877), tentoraz v češtine, aby tak demonštroval staré tradície literárnej jednoty československej a obnovenie spoločného jazyka, no tento jeho spiatočnícky krok nenašiel priaznivú odozvu ani medzi jeho najbližšími spolubojovníkmi za slovenskú rovnoprávnosť. V závere života sa snažil o zrekapitulovanie národnoobrodeneckej a národnorevolučnej aktivity štúrovcov tým, že spracoval rozsiahly životopis Ľudovíta Štúra a historické pojednania o slovenskom povstaní v roku 1848. Zomrel 21. februára 1888 v Hlbokom a po jeho smrti mu v roku 1892 postavili na hrobe z verejných zbierok pomník. K pomníku hneď po odhalení uhorské úrady zakázali prístup nielen verejnosti, ale i jeho manželke a synovi.
Publicistická činnosť.
Hurbanova dopisovateľská, redaktorská i publicistická tvorba mala vždy pečať aktuálnosti a spoločenskej zaangažovanosti. Na rozdiel napr. od Ľudovíta Štúra je J. M. Hurban predovšetkým publicistom a to nielen v priamej novinárskej tvorbe. Pri Hurbanovi toto aktuálne novinárske zameranie zasahuje do všetkého: do jeho prózy, poézie, ba aj do literárnohistorických a kritických štúdií i do memoárovej literatúry. V próze to vidieť predovšetkým na jeho realistických poviedkach, akými sú "Korytnické poháriky, Od Silvestra do Troch kráľov", vo fejtóne "Prechádzky po považskom svete" a pod. Výraznú publicistickú formu majú hlavne jeho diela určené ľudovým vrstvám, akým je napr. jeho Slovo o spolkoch miernosti a školách nedeľných. Ako cestopisnú reportáž napísal roku 1839 aj svoju "Cestu Slováka ku bratrům slavenským na Moravě a v Čechách…", ktorú jeho ideový odporca Šimko nazval neoprávnene „zradou uhorskej krajiny“.
Publicistickú formu si Hurban zámerne volil preto, aby mohol pohotovo a bezprostredne reagovať na meniaci sa politický a národný život v našich krajoch. Bola mu vzdialená intelektuálska izolovanosť a pseudoučenosť. Ako sám hovoril, snažil sa prelomiť „hrádzu, ktorá delila spisovateľov od ľudu“, pretože „spisovateľ a novinár má zostúpiť do vzťahov s ľudom a nedržať sa za dač vyššieho a velebnejšieho“. Preto aj publicistický štýl a tomu zodpovedajúci slovník je typický pre Hurbanovu tvorbu. Vyplýva to z jeho snahy „čo najviac sa zdeliť s národom“, usmerňovať a viesť ho prostredníctvom novín a časopisov.
Slovenské novinárstvo v Hurbanovej dobe.
Okrem nerozvinutosti slovenského politického života, vážnou prekážkou šírenia národnej spisby bol maďarizačný tlak štátneho aparátu, podnikov, úradov, ale aj vysokej cirkevnej hierarchie. Vo väčších mestách v Bratislave, v Košiciach, Nitre, Prešove, v Banskej Bystrici a inde vládli bohatí maďarskí a nemeckí mešťania, ktorí tu slovenský život systematicky utláčali a vyháňali na perifériu. Roztratená a napospol chudobná inteligencia, ako aj kupci a remeselníci, bez väčších mestských stredísk, bola slabou zárukou rozvoja našej kultúry a novinárstva. Veď mnohí z nich odoberali noviny a časopisy „na borg“ a ani po rokoch ich nezaplatili. Vydavatelia však napriek tomu dávali noviny na úver, už aj z obavy pred obvinením, že „nemajú rodáckej dôvery, ani šetrného súcitu s tými, ktorí okamžite predplatiť nemôžu“. „Keby niekto,“ tvrdil Daniel Lichard, „nazrel do účtov slovenských redakcií, zhrozil by sa nad sumami, ktoré sú pre vydavateľstvá stratené.“
Inou a nemenej boľavou stránkou distribúcie slovanskej literatúry a novín bol nedostatok kníhkupcov, ktorí sa tým zaoberali. Už spôsob predaja kníh a časopisov bol zaostalý. Pred rokom 1848 významnejší kníhkupci, aký bol napr. bratislavský Karol Fridrich Wigand, debrecínsky Juraj Gsáthy a veľkosibiňský Martin Hochmeister, boli nútení s vozmi kočovať po okolitých stoliciach a tak predávať svoj tovar. Podľa zákonného článku VIII. z roku 1872 sa umožňovalo aj zakladanie kníhkupectiev, z ktorých mnohé sa zaoberali vydávaním kníh a časopisov. Slovenskí kníhkupci mali však len malé obchody, v ktorých nemohli čakať na zákazníkov, ale museli tiež za nimi chodiť na výročné trhy, púte a pod. Mohli sa pritom spoliehať len na vlastnú propagáciu knižných a časopiseckých noviniek. Aby neprerobili, počínali si opatrne. Preto sa aj málokedy počet vydaných exemplárov líšil od počtu dopredu prihlásených predplatiteľov, no ani tak sa nedali vylúčiť finančné straty. Ani J. M. Hurban, ktorý si subskripciou zabezpečoval odbyt svojich časopisov a kníh, sa za dlhé roky nevedel zbaviť dlžôb.
Zarážajúce je, že práve roku 1863, keď sa zakladá Matica slovenská a „národná aktivita“ je na pomerne vysokom stupni, slovenskí redaktori sa sťažujú na malý počet predplatiteľov. Pešťbudínske vedomosti mali vtedy 404, Černokňažník 290, Sokol 211 predplatiteľov. Roku 1865 oznámil Viliam Pauliny-Tóth, že jeho "Sokol" má už len 171 predplatiteľov a to vtedy, keď sa očakávala veľká kampaň Matice slovenskej za rozšírenie počtu odberateľov a čitateľov slovenskej tlače.
Redaktori slovenských novín a časopisov pred prvou svetovou vojnou, medzi ktorými J. M. Hurban vyvodil, museli vtedy bojovať nielen s chudobou, nedostatkom spolupracovníkov, s odtrhnutosťou od významnejších mestských centier, ale aj so zlým komunikačným spojením, s tlačovými pravotami, s cenzúrou a konfiškáciou novín – i s chladným prijatím vo vlastných radoch. Preto sa aj Ján Francisci-Rimavský nad hrobom Mikuláša Š. Ferienčíka takto vyslovil o životnom osude vtedajších slovenských novinárov: „Čože je to za postať, tá postať časopisnej činnosti slovenskej? Je to boj proti presile iných a proti slabosti vlastných; je to boj, v ktorom keď i víťazíš, predsa často podliehaš, je to boj, v ktorom keď krvácaš, keď podliehaš, nepríde Ťa podporiť ten, za koho podliehaš a keď omdlievaš, nejde Ťa obživiť ten, za koho omdlievaš“.
Hurbanova publicistika.
V Hurbanových článkoch v súlade s jeho naturelom, je veľa polemiky, kritiky i vášnivého osobného zaujatia. Svoje polemické príspevky nielen v novinách publikoval, ale významnejšie z nich znovu vydával tlačou ako osobitné separáty, čím chcel znásobiť ich spoločenský vplyv. Chránil sa, ako sám v Slovenských pohľadoch povedal, „polemie jalovej“, no neustúpil, keď bolo treba brániť vyššie národné záujmy nielen proti maďarizátorom typu Zaya, Šimku, ale aj proti odporcom spisovnej slovenčiny, medzi ktorými začiatkom päťdesiatych rokov minulého storočia patrili Ján Kollár, Daniel Lichard, Jonáš Záborský i Andrej Radlinský. Hurban bol ako polemický a kritický novinár obávaným protivníkom. Môžeme ho charakterizovať hlavne ako spravodajcu, reportéra a kritika, kým napr. jeho generačný druh Ľudovít Štúr bol predovšetkým úvodnikárom a politickým komentátorom. Kým Štúrovi aj do novinárskych článkov preniká vedeckosť, Hurbanovi aj do vedy preniká publicistika. V bojovnosti a v kritičnosti by sme mu ťažko hľadali podobného medzi slovenskými novinármi minulého storočia.
Pre novinársku prácu sa Hurban nijako špeciálne nepripravoval a zoznamoval sa s ňou takrečeno v pochode. Vyplývalo to z obmedzených možností národného i sociálneho života na Slovensku, ale aj z pracovnej preťaženosti tohoto muža. Hurbanovi, tak ako aj Ľudovítovi Štúrovi i Jánovi Franciscimu, nebolo novinárske povolanie cieľom, ale prostriedkom, pomocou ktorého mohol vhodne a pohotovo reagovať na meniacu sa situáciu a ovplyvňovať ju. V podmienkach surového nacionálneho útlaku bol však vplyv jeho publicistiky mnohonásobný. Novinárska činnosť J. M. Hurbana je rozsiahla. Písal veľa článkov do novín a časopisov, ktoré sám vydával.
Zoznam periodík, do ktorých J. M. Hurban prispieval.
Jeho príspevky nájdeme aj v cirkevných časopisoch, akými boli:
Predpokladáme, že Hurbanove príspevky sú aj v novinách viedenských, peštianskych, záhrebských a iných.
Aj zo zbežného prehľadu článkov J. M. Hurbana vidíme ich neobyčajne bohatú tematickú a žánrovú paletu. Písal literárno-historické štúdie, kritiky, recenzie, úvodníky, fejtóny, komentáre, správy i glosy. V príspevkoch sa zaoberal slovenskou i slovanskou národnou prítomnosťou i minulosťou, otázkami školskými, kultúrnymi, národnoobrannými, politickými, ľudovýchovnými, osvetovými, cirkevnými, filozofickými a inými.
Hurbanov novinársky záujem, ako aj jeho literárna práca sa dotýkali predovšetkým slovenského života. Bol vždy jeho bdelým strážcom, obrancom, pozorne sledoval jeho pulzovanie a v nie jednom prípade dával mu aj smer. Zo zorného uhla domácich, národných potrieb a záujmov sledoval a posudzoval aj vonkajšie udalosti európske a svetové. Podľa všetkého, Hurbana k novinárskej práci pritiahol o dva roky starší Ľudovít Štúr, ktorý ho získal pre členstvo v "Spoločnosti česko-slovenskej" pri Evanjelickom lýceu v Bratislave už v roku 1835. Tu sa Hurbanovi, ako sám hovoril „rozžela svíce, rozplápolala pochodeň života“. Hurban potom zastával rozličné funkcie v Spoločnosti i v Ústave reči a literatúry československej, ktorý sa stal roku 1837 jej nástupcom. Hurban sa stal tiež zapisovateľom Ústavu, pričom vybavoval aj jej korešpondenciu s nebývalou horlivosťou. Práve touto dopisovateľskou činnosťou, ktorá zabezpečovala kolobeh informácií medzi bratislavským národným strediskom a slovenským vidiekom, Hurban získaval zručnosť v písaní i v komentovaní správ, čo neskoršie vo svojej novinárskej práci vhodne uplatňoval.
Na kvalitatívne vyšší stupeň z informatívneho a spravodajského hľadiska postavili spolkové korešpondovanie príslušníci radikálneho tajného spolku slovenskej mládeže "Vzájomnosť", vedeného A. Vrchovským, B. P. Červenákom, P. Ollíkom a M. M. Hodžom. Tento spolok na návrh Daniela Krnúcha začal vydávať rukopisné Vzájomné listy, ktorých redaktorom v roku 1839, po odchode B. P. Červenáka na univerzitné štúdia do Halle, bol práve Hurban. Keď Hurban získal funkciu ústredného korešpondenta a redaktora rukopisných novín, dal im pokrokové zameranie. Viedol ich v protifeudálnom, protimaďarizačnom a v kritickom duchu. Rozsah týchto rukopisných novín bol už aj z technických príčin malý a počet ich exemplárov sa rátal len na desiatky. Preto ani nemohli mať, napriek tomu, že ich čísla kolovali medzi mnohými, taký spoločenský vplyv a ohlas, ako si to vedenie Vzájomnosti želalo. Preto sa aj začala medzi štúrovcami rozsiahla výmena názorov na zameranie, charakter a pomenovanie budúcich slovenských novín a časopisov, ktoré už chceli vydávať tlačou. Hurban vtedy radil, aby si Slováci založili politické noviny, ale aj beletristicko-literárny časopis.
Hurban sa potom zúčastnil na zložitých zápasoch spojených s koncipovaním a s predložením "Slovenského prestolného prosbopisu" z roku 1842 viedenskému panovníckemu domu, v ktorom sa tiež slovenská inteligencia dovolávala povolenia na vydávanie politických novín, ako aj vymenovania osobitných slovenských cenzorov, čo by bolo podstatne uľahčilo vydávanie národnej literatúry. Hurban sa podieľal v rokoch 18411845 na ťažkom zápase o povolenie vydávania Slovenských národných novín a Orla tatranského. Ako sme spomínali aj po roku 1845 veľmi pozorne sledoval osudy tohto tlačového orgánu a neváhal Štúra kritizovať vtedy, keď sa domnieval, že si ako redaktor novín správne nepočína. Vidieť to aj z jeho článku „Našim novinám a Orlovi tatranskému k novému roku“, Ktorý 25. decembra 1845 poslal do redakcie Štúrových novín. Štúr však tento kritický článok nechcel uverejniť, takže uzrel svetlo až o dva roky v Hurbanových Slovenských pohľadoch. Hurban Štúra ako redaktora vtedy kritizoval aj v súkromných listoch. Bolo to však len prechodné, lebo Hurbanovi kritika redaktorskej práce Ľudovíta Štúra nebránila ho zastávať proti útokom Jána Kollára, proti predstaviteľom maďarskej vládnucej triedy, ktorí boli zásadnými nepriateľmi Slovenských národných novín. O týchto prvých slovenských politických novinách sa Hurban vyslovil, že ich „celuo Slovensko so zápalom čítalo“.
Hurban, ktorý písal svoje články aj pod skratkami a pseudonymami (Dr. H., J. M., J. L. Trenčiansky, Ľudovít Pavlovič, M. Z. Bohuslavíc, M. Selovský a pod.), bol už v začiatkoch svojej novinárskej práce zásadným a neústupným. Tak si možno vysvetliť aj jeho nechuť robiť kompromisy a prispôsobovať sa pri písaní článkov konzervatívnym požiadavkám Juraja Palkoviča, ako vydavateľa Tatranky. Hurban preto aj odmietol publikovať svoje príspevky v Palkovičovom časopise. V tej istej dobe posielal už Hurban svoje komentované správy o kultúrnom a literárnom živote Slovenska do pražských Květov. Pri Hurbanovi nájdeme len veľmi zriedkavo tzv. čistú správu. To sa priečilo jeho naturelu, pretože bol zvyknutý ku všetkému zaujímať vlastné kritické stanovisko, ktoré často mávalo aj ironické ostrie. Po roku 1838 sa stal Hurban popri Bohuslavovi Nosákovi a B. P. Červenákovi najvýznamnejším slovenským dopisovateľom pražských Květov. Aj v týchto príspevkoch bol síce nadšeným propagátorom československej spolupráce postavenej na základoch rovnoprávnosti, no neváhal pritom obraňovať štúrovskú spisovnú slovenčinu a nárok každého, teda aj slovenského národa na vlastnú, v rodnom jazyku vytváranú literatúru, kultúru a vedu podľa zásady: „V záležitostiach kmeňových svojich rozhodovať musí kmeň sám, rokovať o nich náleží všetkým Slovanom“. Odmietal preto aj názor tých ojedinelých českých vzdelancov, ktorí vtedy považovali slovenskú spisbu len za „taký duovažok a accidens literátov českých“. Za veľmi významné a v slovenskej žurnalistike, priamo za prevratné považujeme Hurbanove vystúpenia so Slovenskými pohľadmi „na vedi umeňja a literatúru“ na Veľkú noc roku 1846 – v dobe vrcholenia predrevolučnej činnosti štúrovskej generácie.
Hurbanova filozofia.
Hurban a Hegel.
Rozboru Hurbanových filozofických postojov sa venoval v knihe "Štúrovci a Hegel" profesor Rudolf Dupkala. Hegelova filozofia podľa Rudolfa Dupkalu zaznamenala ohlas v prácach: "Úvod k Červenákovmu Zrkadlu Slovenska, Veda"a "Slovenské pohľady", "Ľudovít Štúr (Rozpomienky, Slovensko a jeho život literárny, Prítomnosť" a "Obrazy zo života Tatranského". O prvé (pozitívne) kontakty Hurbana s Hegelovou filozofiou sa pričinil – čoskoro po svojom návrate z Nemecka – Ľudovít Štúr.
Vzťah Hurbana k Hegelovi prešiel podľa Dupkalu – počas jeho tvorby – vývinom, v ktorom možno vyčleniť dve základné etapy:
V prvej etape sa Hurban snaží s Hegelom vyrovnať viac menej ako filozof, resp. filozoficky. V druhej etape už Hegela reflektuje predovšetkým ako teológ, resp. teologicky, pripomína Dupkala. Filozofiu Hurban chápe ako univerzálnu „vedomosť“ o prejavoch ducha v prírode i v ľudskej spoločnosti, ktorá je potrebná tak pre jednotlivého človeka, ako aj pre celé národy. Vo vzťahu k slovenskému národu jej potrebu Hurban zdôvodňoval slovami.
Podľa Dupkalu je dominantnou kategóriou Hegelovej filozofie, ktorou je absolútna idea, resp. absolútny duch, Hurban prezentuje ako vnútorne dynamické a tvorivé bytie. Hurbanov hegelianizmus sa prejavil tiež v jeho názoroch na dejiny: "„história, ktorá dľa náuk racionalistov bola iba hromada nesúvislých faktov, ktoré neprenikala žiadna všetko zjednocujúca a všetko oduševňujúca myšlienka, táto história dostala v Heglovej »filozofii histórie« nového pôvabu a lesku novej podoby, živšieho, poetičnejšieho a záživnejšieho záujmu“".
Svetové dejiny Hurban chápe – v nadväznosti na Hegela – ako proces napredovania svetového ducha v uskutočňovaní, resp. uvedomovaní si slobody pripomína Dupkala.
Po potlačení národného hnutia štúrovcov v r. 1849, nástupe Bachovho absolutizmu a predovšetkým po smrti Ľ. Štúra, sa Hurban stále výraznejšie identifikuje s teológiou a z dogmaticko-teistických pozícií prehodnocuje aj svoj pôvodný vzťah k Hegelovi. V mladosti teda Hurban charakterizoval Hegelovu „sústavu“ ako "„najvyššie filozofické vedomie sveta“". Neskôr jeho náboženské myslenie späté s vedomím Slovanstva „porazí“ – ako to zdôrazňuje Vladimír Mináč – "„aj najvyššie filozofické vedomie sveta, totiž Hegla a hegeliánstvo. Hegel teda nie je pre Hurbana cieľ, ale posledný medzistupeň, po ňom príde dokonalosť, slovanská veda, ktorá akoby bola tajným cieľom všetkých ľudských snažení“" dodáva Dupkala.
Slovanská veda.
Rudolf Dupkala bližšie definuje tiež Hegeliánsky výklad dejín podľa Hurbana, ktorý zavŕšil analýzou a interpretáciou objektivizácie ducha v historickom vývoji Slovanov a Slovákov s akcentom na prejavovanie sa ducha v ich vede, náboženstve a literatúre. Filozoficky zaujímavá je v tejto súvislosti najmä Hurbanova predstava o prejavovaní sa ducha v slovanskej vede, ktorá je – okrem iného – tiež typickou ukážkou jeho teistickej reflexie Hegelovej filozofie.
Takto chápaná veda sa vonkoncom nevyčerpáva len rozumom. Charakteristickou črtou slovanskej vedy je skutočnosť, že sa „živí“ všetkými duchovnými aktivitami človeka: filozofiou, náboženstvom, umením atď. konštatuje Dupkala. Jej základom je syntéza rozumu a viery, v dôsledku čoho Hurban používa pre jej označenie aj termín „viero-veda“.
Videňja.
Ďalej Dupkalu vo svojej štúdii uvádza, že dominantným princípom, resp. „najprednejším ťahom“, či „najzvláštnejším momentom“ všetkej slovanskej vedy je – podľa Hurbana – tzv. "„videňja“, lebo „kdo nevidí ten ani ňevje, t .j. ňevje istoti a pravdi“". Videňja, však Hurban nechápe ako synonymum zmyslového vnímania či nazerania. Prezentuje ho ako syntézu všetkých duchovno-kognitívnych dispozícií človeka, ktoré sa realizujú prostredníctvom aktivity rozumu, vnútorných zmyslov, citov a viery, dodáva Dupkala.
Polemika so Ctibohom Zochom a Petrom Kellnerom-Hostinským.
Dupkala uvádza, že reakcia štúrovcov na Hurbanovu predstavu o slovanskej vede bola zjavne heterogénna. Zatiaľ čo Ctiboh Zoch vyjadruje voči nej viaceré námietky, Peter Kellner-Hostinský sa prezentuje ako jej otvorený apologét.
Literárna činnosť.
Jeho prvé diela, zväčša básnické, boli písané ešte biblickou češtinou, no i tak sa stali súčasťou formovania štúrovskej básnickej školy. Spočiatku písal najmä vlasteneckú a ľúbostnú lyriku alebo historickú epiku, pričom niektoré z jeho básní boli dokonca i zhudobnené, no najväčšie zásluhy má najmä na presadzovaní nových estetických a ideových kritérií v básnickej a literárnej tvorbe. Neskôr sa začal venovať viac próze, kde popri historických témach spracovával i námety zo súčasnosti, cestopisné črty a iné.
Vydavateľská činnosť.
V roku 1842 začal vydávať almanach Nitra. Ten mal poskytovať priestor slovenským autorom a vyšiel v rokoch 1842, 1844, 18461847, 1853, 18761877. Jeho prvé číslo vyšlo ešte v biblickej češtine, no už od druhého čísla v roku 1844 začal vychádzať v novej spisovnej slovenčine a bol jej hlavným propagátorom. Na podporu literárnoestetických, kultúrnych a vedeckých zámerov svojej generácie začal v roku 1846 vydávať už v novej spisovnej slovenčine časopis Slovenské pohľady na vedy, umenia a literatúru. Tu okrem literárnych a kultúrno-osvetových článkov tiež publikoval články brániace štúrovskú slovenčinu a taktiež rozsiahlu štúdiu "Slovensko a jeho život literárny", ktorá tvorí základný kameň modernej slovenskej literárnej historiografie. Časopis pod jeho vedením vyšiel v rokoch 18461847 a v roku 1851. Okrem toho vydával i ďalšie periodiká, zväčša cirkevného rázu: Cirkevné listy (18631874), Listy missionárske (18671869) a Stráž na Sione (18711872).
Pamiatky.
V roku 1948 bolo malé mestečko Stará Ďala premenované na Hurbanovo. Hurbanovo meno sa objavilo aj ako názov ulíc a námestí v mnohých slovenských, ale i českých mestách a dedinách. V Hlbokom sa nachádza jeho náhrobný pomník a pamätník na cintoríne (autor Dušan Jurkovič, 1943), pamätný dom (evanjelická fara) a socha. Jeho pomník sa nachádza i v Novom Meste nad Váhom (autor J. Pospíšil, 1928) a pamätné tabule sa nachádzajú i v Beckove a Brezovej pod Bradlom. Monumentálny pamätník s jazdeckou sochou bol postavený v Žiline (autor L. Berák, 2006). Jeho literárna pozostalosť sa stala súčasťou Literárneho archívu Matice slovenskej. Jeho osobnosť sa stala námetom pre mnohé historické literárne diela a divadelné či televízne hry.

</doc>
<doc id="1760" url="https://sk.wikipedia.org/wiki?curid=1760" title="Ján Hus">
Ján Hus

Ján Hus (; * okolo 1369, Husinec – † 6. júl 1415, Konstanz, Nemecko) bol významný stredoveký český teológ, katolícky kňaz, kazateľ a náboženský reformátor (pozri husitstvo). Je považovaný za jedného z predchodcov protestantskej reformácie.
Životopis.
Navštevoval latinskú školu v Prachaticiach. Približne od roku 1390 študoval v Prahe na Karlovej univerzite. V roku 1393 získal titul bakalára a v roku 1396 mu bol udelený titul magister slobodných umení. Od roku 1398 študoval teológiu, roku 1400 bol vysvätený za kňaza. Roku 1401 pôsobil ako dekan artistickej fakulty a od roku 1402 do roku 1403 bol zvolený rektorom univerzity. Súčasne so svojím rektorátom zastával funkciu kazateľa v Betlehemskej kaplnke, založenej dvoranom Václava IV. Jánom z Milheimu s cieľom konať bohoslužby výlučne v českom jazyku, prístupnom prostému ľudu. V tomto období sa zoznámil s náboženskými spismi Jána Wiklefa (profesor bohosloví na Oxfordskej univerzite), ktorý v časoch vlády Karola IV. neohrozene kritizoval praktiky vtedajšej cirkvi.
V rokoch 1409 – 1410 pôsobil ako rektor celej trojfakultnej Karlovej univerzity. Zohral dôležitú úlohu pri vydaní Kutnohorského dekrétu (roku 1409).
V roku 1411 bol z cirkvi exkomunikovaný ako kacír. Začiatkom roka 1414 cisár Žigmund vyzval Husa, aby svoje názory obhájil pred cirkevným koncilom (snemom) v nemeckej Kostnici. Koncil obvinil Husa z kacírstva. Napriek nátlaku, dlhému väzneniu a telesným útrapám trval na svojich postojoch a preto bol 6. júla 1415 Ján Hus zaživa upálený na hranici. O Husovom spore s cirkevným snemom podal svedectvo v latinskom spise "Relatio de magistri Joannis Hus causa in Constantiensi consilio acta" – Správa o majstrovi Jánovi Husovi v Kostnici jeho žiak Peter z Mladoňovic. Husov pobyt v Kostnici, uväznenie a upálenie je spomínané aj v Kostnickej kronike.
Ján Hus je považovaný za predchodcu protestantstva. Po jeho smrti vypukla v Čechách husitská revolúcia.
Tradícia.
Ján Hus je považovaný za jedného z predchodcov protestantskej reformácie. Starokatolícka cirkev a Pravoslávna cirkev ho ucitevajú ako svätca. K jeho tradícii sa hlási Cirkev československá husitská. 
Profesor Tomáš Garrigue Masaryk použil Husovo meno vo svojom prejave na Ženevskej univerzite 6. júna 1915, za obranu proti Rakúsko-Uhorsku a v júni 1917 tiež pre pomenovanie prvého pešího streleckého pluku česko-slovenských legionárov na Rusi.
Dielo.
Písal prístupným jazykom s jasnou kompozíciou, predovšetkým traktáty, ale aj rozsiahlejšie diela. Pre cirkev písal po latinsky, pre prostý ľud po česky. 

</doc>
<doc id="1762" url="https://sk.wikipedia.org/wiki?curid=1762" title="Jean Hyppolite">
Jean Hyppolite

Jean Hyppolite (* 8. január 1907, Jonzac, Francúzsko – † 26. október 1968, Paríž) bol francúzsky filozof, predstaviteľ novohegelovstva s tendenciou fenomenologicko-existencialisticky interpretovať Hegelovu filozofiu.

</doc>
<doc id="1763" url="https://sk.wikipedia.org/wiki?curid=1763" title="Pavol Országh Hviezdoslav">
Pavol Országh Hviezdoslav

PhDr. h. c. Pavol Országh Hviezdoslav (vlastným menom Pavol Országh (prídomok "Országh de Felsőkubin"); pseudonymy: Hviezdoslav, Jozef Zbranský, Syn ľudu; značky: O., P. O.) (* 2. február 1849, Vyšný Kubín – † 8. november 1921, Dolný Kubín) bol slovenský básnik, dramatik, spisovateľ, prekladateľ, právnik, člen Revolučného Národného zhromaždenia ČSR (1918) a čestný predseda Matice slovenskej (1919).
Hviezdoslav je jedna z vedúcich osobností slovenskej literatúry a slovenskej kultúry sklonku 19. storočia a začiatku 20. storočia a radí sa k najvýznamnejším zjavom celej slovenskej literatúry.
Na jeho počesť je pomenovaná planétka (3980) Hviezdoslav.
Životopis.
Meno.
Narodil sa v rázovitom slovenskom oravskom kraji v obci Vyšný Kubín ako tretie dieťa v schudobnenej rodine zemana, garbiara a roľníka Mikuláša Országa–Vyšňanovie. (1816 – 1888), a Terézie, rodenej Medzihradskej „z Medzihradného“ (1819 – 1887). Mal brata Mikuláša nar. 1839 a sestru Máriu nar. 1842. Hviezdoslav (slovanské meno, znamenajúce približne "oslavovanie hviezd" a / alebo "Slovan hviezd") bol jeho pseudonymom z roku 1875. Jeho skorším pseudonymom bol Jozef Zbranský.
Vzdelanie.
Základné vzdelanie nadobudol na rodnej Orave – ľudovú školu navštevoval v rokoch 1854 – 1859 v mieste rodiska a v susedných obciach Jasenová a Leštiny (1860). Ako žiak dosahoval veľmi dobré študijné výsledky. Pre jeho ďalší, najmä národný vývin mal veľký význam leštinský učiteľ Adolf Medzihradský (Medzihradszky de Medzihradne), ktorý ho pripravoval aj na štúdium na maďarskom gymnáziu v Miškovci (1862 – 1865). V Leštinách, kde ukončil ľudovú školu, sa zásluhou učiteľa Adolfa Medzihradského učilo aj po slovensky. Aj pravidlá správania sa na leštinskej škole boli napísané po slovensky (sú vystavené v kežmarskom múzeu). A bola to najmä zásluha učiteľa Medzihradského, že rodina dala Pavla ďalej do škôl, pretože práve on ich upozorňoval na chlapcov výnimočný talent. Navyše bol Pavol chorľavý a vôbec sa nehodil pre gazdovskú prácu. Rok vypomáhal na gazdovstve svojmu strýkovi Jánovi, rodina sa však napokon rozhodla, že ho pošle k inému, pomerne bohatému a bezdetnému strýkovi Pavlovi – krajčírskemu majstrovi, do Miškovca, keďže tam bolo aj nižšie gymnázium. A tak sa Pavol Országh v septembri 1862 zapisuje do prvého ročníka gymnázia v Miškovci. Tam získal aj potrebnú znalosť maďarčiny, ktorá bola uňho chabá, sám spomínal, že sa musel „bifľovať,“ aby sa zaradil medzi prvých žiakov triedy. Pavol nechodil domov ani na prázdniny, ostával v Miškovci, kde preštudoval celú strýkovu knižnicu. Tak si obľúbil poéziu a diela maďarských básnikov. Po strýkovej smrti v roku 1865 sa však vracia domov na Slovensko a nastupuje na Evanjelické lýceum v Kežmarku, kde zavŕšil stredoškolské štúdiá roku 1870. Po ukončení gymnaziálnych štúdií sa presťahoval do Prešova, kde študoval na Právnickej akadémii (1870 – 1872). Advokátske skúšky zložil roku 1875 v Budapešti.
Advokát.
Štúdium ukončil v roku 1872 a začal pôsobiť ako advokátsky koncipient v mestách ako Dolný Kubín, Martin alebo Senica. V roku 1875 v Budapešti vykonal advokátske skúšky a otvoril si v Námestove (1875 – 1899) samostatnú advokátsku prax. Všetky svoje tvorivé roky tak prežil na Orave, kde pôsobil taktiež ako člen súdu alebo vedúci filiálky Tatrabanky. V roku 1876 odišiel do Dolného Kubína, kde sa stal sudcom, a v máji sa oženil s Ilonou Novákovou, dcérou miestneho evanjelického seniora. Ich manželstvo bolo bezdetné, no keď v roku 1887 zomrela jeho matka, v roku 1888 jeho otec a o rok neskôr i jeho brat Mikuláš, rozhodol sa s manželkou, že adoptujú obe Mikulášove deti, Jaroslava a Sidóniu. 
Československo.
V máji 1918 viedol slovenskú delegáciu na oslavách 50. výročia vzniku Národného divadla v Prahe. Do svojho prejavu vložil náznak možného blízkeho spolužitia Slovákov a Čechov. Preto koncom toho istého roku nadšene privítal vznik Československa a s ním aj utvorenie reálnych perspektív pre slobodný rozvoj slovenského národného života. 
Roku 1919 ho poctili čestným doktorátom filozofie (PhDr. h. c.) na Karlovej univerzite v Prahe.
Krátko na to sa v roku 1921 začal rapídne zhoršovať jeho zdravotný stav, a po liečení v Prahe a Luhačoviciach napokon zomrel v Dolnom Kubíne, kde je aj pochovaný.
Jeho vzťah k Matici slovenskej.
Počas najtemnejších rokov slovenského literárneho života Matica Slovenská udržiavala slovenskú literatúru nažive. Antislovenská politika Maďarov násilne zatvorila dvere Matice a zhabala jej majetok v roku 1875. Po vytvorení Československa v roku 1919 bola opäť otvorená. Hviezdoslav bol menovaný jej novou hlavou. Pod jeho inšpirovaným vedením sa Matica rozširovala a rástla.
Tvorba.
Jeho literárne začiatky neboli nijako jednoduché. Ešte počas štúdií začal písať prvé básne v maďarčine 
a nemčine, ktoré mali úspech u jeho učiteľov a taktiež s nimi získaval i rôzne ceny. Prvé pokusy o vydanie vlastného diela siahajú do 60. rokov 19. storočia, kedy oravskí národovci vydali vlastným nákladom jeho prvotinu "Básnické prviesenky", ktorú vydal pod pseudonymom "Jozef Zbranský". V roku 1871 zredigoval spolu s Kolomanom Banšellom almanach "Napred", no tento zborník vyvolal v staršej generácii (napr. Jozef Miloslav Hurban, Andrej Sytniansky a i.) tak silný odpor, že tomuto mladému básnikovi nebolo umožnené uverejňovať diela v jedinom slovenskom literárnom mesačníku "Orol". Táto situácia sa zmenila až po odchode Andreja Sytnianskeho z redakcie časopisu Orol. Okrem tohto časopisu uverejňoval svoje diela tiež v časopise Slovenské pohľady.
Jednoslovný pseudonym Hviezdoslav použil prvýkrát v roku 1877 v básnickom nekrológu za zosnulým Viliamom Pauliny-Tóthom, a dôrazne ho používal na podpisovanie svojich diel až do konca svojho života. Toto rozhodnutie nebolo náhodné. Menom Hviezdoslav si iba naplnil sen z detstva, kedy ho fascinoval pohľad na nekonečné priestory nočnej oblohy, posiatej nespočetným množstvom hviezd a súhvezdí. 
Vo svojej tvorbe nadviazal na tvorbu slovenských básnikov, najmä na tvorbu Andreja Sládkoviča. Postupne sa vyformoval na typ tvorcu vedome usilujúceho dosiahnuť vysokú mieru univerzálnosti svojho diela ako celku. Svoju tvorbu rozvíjal po línii lyrickej (reflexívna lyrika a prírodná lyrika) a epickej, ktoré realizoval veršom. V oblasti drámy sa pokúšal kombinovať verš s prozaickou vetou. Na jeho dramatickú tvorbu mali vplyv diela Williama Shakespeara alebo Friedricha Schillera. Diela však vyznievali pseudoromanticky a neboli technicky zvládnuté. Samostatný okruh v jeho diele tvorí tzv. biblická epika, spoločensky a filozoficky aktualizujúca biblické námety. Po roku 1900 dominujú v jeho tvorbe kratšie útvary – balady, historická epika a básne s ľúbostnou tematikou. Pre lyriku ako celok je charakteristické, že prejavy intímneho života i prejavy občianskeho postoja sa v nej prelínajú a tvoria jednotu, ktorá je zdrojom jeho básnickej veľkosti. 
Hviezdoslav zaujímal aktívny formovateľsko-kritický vzťah k národnej realite. Jeho vzťah ku skutočnosti sa realizuje cez zámerné úsilie zjednocovať osobné a spoločenské momenty na základe dramatickej konfrontácie skúsenosti a ideálu. Lyrika je kľúčom k ideovej interpretácii jeho celého diela a je stále prítomná v každej etape jeho tvorby. Trvalým znakom Hviezdoslavovej lyriky je rozpätie od intímnych a rodinných motívov k problémom národným a svetovým, pričom sa toto rozpätie prehlbovalo o sociálne vzťahy vnútri vlastného národa.
Významnú súčasť Hviezdoslavovej tvorby tvorí jeho prekladateľská činnosť, kde v širokom rozsahu uplatnil svoju poetiku, no obsah a zmysel prekladanej poézie a drámy tlmočil verne a v duchu originálu. Prekladal diela ruských básnikov (Alexander Sergejevič Puškin – "Cigáni, Boris Godunov, Kaukazský zajatec" a iné, Michail Jurievič Lermontov – "Démon"), nemeckých básnikov (Johann Wolfgang Goethe – "Faust" a Friedrich Schiller – "Pieseň o zvone"), ale tiež prekladal diela z poľštiny (Adam Mickiewicz, Juliusz Słowacki). Prekladal aj divadelné hry z angličtiny (William Shakespeare – "Hamlet", "Macbeth", "Sen noci svätojánskej"), z maďarčiny preložil verše Sandora Petőfiho a hru Imreho Madácha "Tragédia človeka".
Hviezdoslavov jazyk a poetika.
Jazyk diela Pavla Országha Hviezdoslava čaká na plné zapojenie do filozofického diskurzu. Sústavu Hviezdoslavových filozofických (explicitných a implicitných) významových útvarov by bolo možné označiť ako transrealizmus – jazyk, ktorým je napísané Hviezdoslavovo dielo, umožňuje "„poňať i pomenovať všetky veci i všetky polohy ľudského ducha – od vesmírnych galaxií po najdrobnejšiu rastlinu na zemi, od dejinnej filozofickej reflexie po jednoduchý prejav ľudového myslenia, od najabstraktnejších pojmov vo sfére intelektu po konkrétny inštrumentár roľníkovej práce.“"
Tento jazyk umožňuje pochopiť i vysloviť tragiku aj idylu života, vyjadriť pokoru i revoltu, precítiť a prežiť zúfalstvo i nádej. "„Slovo tohto jazyka "dopadá celou plochou presne tam, kam bolo mierené, (...) je to reč, ktorá si práve pri tomto všadeprenikaní buduje pevný vnútorný poriadok, umelecky opretý o významovú presnosť prehovoru a konštrukčne vyváženú líniu verša.“"
Dielo.
Preklady.
Puškin
Lermontov
Goethe
Schiller
Mickiewicz
Słowacki
Madách
Shakespeare
Dopady.
Je po ňom pomenovaná obec Hviezdoslavov, niekoľko námestí, ulíc a Hviezdoslavov vodopád.
V umení jeho meno nesie súťažná prehliadka umeleckého prednesu poézie a prózy Hviezdoslavov Kubín a knižná edícia Hviezdoslavova knižnica.
V roku 1996 vznikol v rámci cyklu Osobnosti náboženského života, dokumentárny film P.O.Hviezdoslav – slovenský žalmista /STV Bratislava, scenár PhDr.Miloš Kovačka, réžia Fedor Bartko/.
Na jeho počesť je pomenovaná planétka (3980) Hviezdoslav.

</doc>
<doc id="1764" url="https://sk.wikipedia.org/wiki?curid=1764" title="Nicolas Chamfort">
Nicolas Chamfort

Nicolas Chamfort (vl. m. Nicolas-Sébastien Roch) (* 6. apríl 1741, Clermont-Ferrand, Francúzsko – † 13. apríl 1794, Paríž) bol francúzsky filozof, prozaik, dramatik, moralista; predstaviteľ francúzskeho osvietenstva.

</doc>
<doc id="1765" url="https://sk.wikipedia.org/wiki?curid=1765" title="Noam Avram Chomsky">
Noam Avram Chomsky

Noam Avram Chomsky (* 7. december 1928, Philadelphia, Pensylvánia, USA) je americký lingvista mentalistickej orientácie, filozof, kognitívny vedec, politický aktivista a emeritný profesor jazykovedy na Massachusettskom technologickom inštitúte. Považuje sa za otca modernej jazykovedy a za vedúcu osobnosť analytickej filozofie. Od 60. rokov 20. storočia je známy najmä ako politický disident, socialistický aktivista a anarchista.
Chomsky je známy aj ako pôvodca konceptu generatívnej gramatiky a ako zakladateľ generativizmu. Pod vplyvom marxistickej filozofie odmietol prirodzené charakteristiky reči a jazyka ako povrchné a vyhlásil, že reč a jazyk sa určujú hlbinnými štruktúrami, známymi ako univerzálna gramatika. Tieto myšlienky zhrnul vo svojom diele "Syntactic Structures" () vydanom v roku 1957, čo neskôr vyústilo do konceptu transformačnej gramatiky. Je aj pôvodcom Chomského hierarchie, ktorá je klasifikáciou tried formálnych jazykov a patričných tried gramatík podľa ich generatívnej sily. Preto ho považujú za priekopníka teórie formálnych jazykov, ktorá má nezastupiteľné miesto v teoretických základoch informatiky.
V oblastiach psychológie a jazykovedy Chomsky tvrdo kritizoval behavioristické tendencie, čím prispel k tzv. kognitívnej revolúcii a výrazne ovplyvnil filozofiu jazyka a mysle.
Od roku 1967, keď publikoval esej "The Responsibility of Intellectuals" (), v ktorej vystúpil proti vojne vo Vietname, je Chomsky známy ako politický komentátor, kritik zahraničnej politiky Spojených štátov, anarchosyndikalista a libertariánsky socialista, pričom sa v ich obhajobe opiera o idey obdobia osvietenstva. Chomsky tiež aktívne kritizuje kapitalistické zriadenie a venuje sa analýze masmédií a propagandy.
Život.
Noam Chomsky sa narodil v židovskej rodine v ranných hodinách 7. decembra 1928 vo Philadelphii. Jeho otec, William Chomsky, bol známy profesor hebrejčiny pochádzajúci z Ukrajiny. Jeho matka, Elsie Chomská, pochádzala z územia dnešného Bieloruska.
Chomsky počnúc rokom 1945 študoval filozofiu, jazykovedu, a matematiku na Pensylvánskej univerzite. Tam bol študentom Zelliga Harrisa, profesora lingvistiky, ktorý Chomského silne ovplyvnil v jeho politických názoroch. Titul PhD. získal v roku 1955. V jeho dizertačnej práci sa začali rozvíjať niektoré z jeho lingvistických myšlienok, ktoré ďalej rozpracoval v knihe "Syntactic Structures" vydanej v roku 1957.
Po získaní doktorátu Chomsky devätnásť rokov učil na Massachusettskom technologickom inštitúte. Počas tohto obdobia začal verejne komentovať politický život, čo začalo vznesením námietok proti americkej intervencii vo vojne vo Vietname. Odvtedy je dobre známy pre svoje ľavicové politické názory, prednášal o politike po celom svete a napísal na túto tému niekoľko kníh.

</doc>
<doc id="1766" url="https://sk.wikipedia.org/wiki?curid=1766" title="Chrysippos zo Soloi">
Chrysippos zo Soloi

Chrysippos zo Soloi alebo Chrýsippos zo Soloi (* asi 281/277 pred Kr. – † 208/204 pred Kr.) bol grécky filozof.
Od roku 232 pred Kr. tretí scholarcha starej stoickej školy. Svoj život zasvätil detailnému a všestrannému prepracovaniu stoickej filozofie, takže bol už v antike považovaný za najvýznamnejšieho predstaviteľa tejto filozofickej školy. Patril medzi najplodnejších spisovateľov staroveku, z jeho diela sa však zachovali len zlomky.

</doc>
<doc id="1767" url="https://sk.wikipedia.org/wiki?curid=1767" title="Alonzo Church">
Alonzo Church

Alonzo Church (* 14. jún 1903, Washington D.C., USA – † 11. august 1995, Hudson, Ohio) bol americký logik a filozof zodpovedný za niektoré základy teoretickej informatiky. Bol jedným z prvých systematických rozpracovateľov teórie algoritmov.
Narodil sa vo Washingtone. V roku 1924 získal bakalársky titul na Princetonskej univerzite, kde aj v roku 1927 pod Oswaldom Veblenom dokončil svoje PhD. Neskôr, v rokoch 1929-67, vyučoval v Princetone a v rokoch 1967-90 na Kalifornskej univerzite v Los Angeles. 
Je známy predovšetkým kvôli objavu λ-kalkulu, ktorý popísal v roku 1936 v članku ukazujúcom existenciu nerozhodnutelného problému. Na tento článok neskôr naviazal Alan Turing v svojej práci o probléme zastavenia. Church spolu s Turingom dokázali, že λ-kalkul má výpočetnú silu Turingového stroja, čo otvorilo cestu k Church-Turingovej téze.

</doc>
<doc id="1769" url="https://sk.wikipedia.org/wiki?curid=1769" title="Iamblichos z Chalkidy">
Iamblichos z Chalkidy

Iamblichos z Chalkidy alebo Jamblichos z Chalkidy (* asi 250 – † asi 330) bol grécky filozof, zakladateľ sýrskej novoplatónskej školy, žiak Porfyria.

</doc>
<doc id="1770" url="https://sk.wikipedia.org/wiki?curid=1770" title="Ibn Chaldún">
Ibn Chaldún

Ibn Chaldún, celým menom Abú Zajd Abd ar-Rahmán bin Chaldún al-Hadramí alebo Walí ad-Dín Abd ar-Rahmán bin Muhammad Abí Bakr Muhammad bin al-Hasan (* 27. máj 1332, Tunis – † 17. marec 1406, Káhira) bol arabský filozof, zakladateľ arabskej filozofie dejín, historik, verejný činiteľ.
Jedna z najvýraznejších osobností arabskej kultúry počas obdobia jej úpadku.
Jeho úvod k rozsiahlym svetovým dejinám "Kitáb al-ibar" (Kniha poučných príkladov) vošiel do dejín pod názvom "al-Mukaddima", je „venovaný dejinám a sociológii dejín, úvahám nad chodom ľudskej civilizácie a životom a smrťou celých spoločností“.
Ibn Chaldún sa sústredil na výskum človeka a ľudskej civilizácie. Pozeral sa netradične a predvídavo na vznik a vyvoj ľudskej civilizácie, na genézu politickej moci a na základné ekonomické aspekty spoločnosti.

</doc>
<doc id="1771" url="https://sk.wikipedia.org/wiki?curid=1771" title="Muhammad al-Chorezmí">
Muhammad al-Chorezmí

’Abú ’Abdalláh Muhammad Ibn Músá al-Chórezmí ’Abú Dža’far (Chvarizmí, Chovarizmí, Choresmí, arab. * okolo 780 - † asi 850, Chórezm) bol perzský matematik, astronóm a geograf.
Životopis.
Al-Chorezmí pochádzal pravdepodobne z perzského mesta Chórezm (dnes Chiva v Uzbekistane), jeho meno znamená v arabčine jednoducho "z Chórezmu". Chórezmího rodný jazyk bol pravdepodobne perzský (farsí), alebo skôr dnes už mŕtvy chórezmský jazyk z rodiny iránskych jazykov. Svoje diela však písal po arabsky, ktorý bol vedeckým jazykom islamského sveta.
Žil a pôsobil v Bagdade na dvore siedmeho kalifa Al-Ma’múna Abbása.
Dielo.
Číslo nula.
Je tiež autorom aritmetického traktátu "Kitáb al-džám’a wa-t-tafríq bil-hisáb al-hindi" () približne z roku 825, ktorý v roku 1145 preložil Robert z Chesteru do latinčiny pod názvom "Algorithmi de numero indorum" (slovensky: "al-Chorezmí o indickom počítaní"). Prostredníctvom tejto knihy sa Európania zoznámili s indickou pozičnou sústavou počítania a s číslom 0 (nula).
Algebra.
Al-Chorezmí po prvýkrát v dejinách chápe algebru ako samostatnú matematickú disciplínu, ktorú opísal v spise "Hisáb al-džabr wa-l-muqábala" (). Z arabského "al-džabr" pochádza moderné slovo "algebra".
Algoritmus.
Meno "Al-Chórezmí" bolo v stredoveku latinizované na "Al-Gorizmi", neskôr na "Algorithmi" a stalo sa základom slova algoritmus, čo znamená "postup" (výpočtu). Samotný princíp algoritmizácie však nie je od Chorezmího, ale bol známy v antike a používal sa už v Babylone.
Neznáma X.
Chórezmímu sa pripisuje aj tradícia označovať neznámu veličinu symbolom X. Vo svojom diele "Al-džabr wa-l-muqábala" popisuje metódu (v podstate algoritmus) na vyjadrenie neznámeho (arab. "aš-šáí", doslovne "vec") v rovnici prvého stupňa, za použitia "ďžabr" (odčítania) a "muqábala" (rovnosti, porovnania). Na konci označuje "veci" (aš-šáí) znamienkom X.
Geografia.
V roku 833 dokončil dielo "Kitāb Ṣūrat al-Arḍ" (arabsky: كتاب صورة الأرض, "Kniha opisu Zeme") v ktorej preložil a prepracoval Ptolemaiovo dielo z druhého storočia "Geografia."

</doc>
<doc id="1772" url="https://sk.wikipedia.org/wiki?curid=1772" title="Ibn Tufajl">
Ibn Tufajl

Abú Bakr Muhammad ibn Abd al-Málik ibn Muhammad ibn Tufajl al-Kajsí al-Andalusí (أبو بكر محمد بن عبد الملك بن محمد بن طفيل القيسي الأندلسي), lat. Abubacer (* 1105, Wádí Áš, dnes Guadix – † 1185, Maroko) bol arabský (andalúzsky) lekár, matematik, filozof a básnik.
Pôsobil ako minister na dvore almohádov. Je autorom filozofického románu "Živý, syn Bdiaceho" (arabsky حي بن يقظان, "Hajj bin Jakzán") o mužovi, ktorý žije na opustenom ostrove bez kontaktu s ostatnými ľuďmi. Racionálnym uvažovaním sa mu podarí objaviť pravdu. Konfrontovaný s negatívnou realitou ľudskej spoločnosti je potom sklamaný a šokovaný.
Český preklad: Abú Bakr ibn Tufajl: Živý, syn Bdícího. Praha: Academia 2011, ISBN 978-80-200-1912-7.

</doc>
<doc id="1773" url="https://sk.wikipedia.org/wiki?curid=1773" title="Ignác z Loyoly">
Ignác z Loyoly

Svätý Ignác z Loyoly, vlastným menom Iñigo Lopez de Recalde, (* 31. máj/1. jún 1491 zámok Loyola, Azpeitia – † 31. júl 1556, Rím, Taliansko) bol španielsky rímskokatolícky kňaz, teológ, filozof, zakladateľ Spoločnosti Ježišovej (potvrdenej pápežom Pavlom III. v roku 1540 ako Jezuitský rád), stratég a organizátor protireformácie. 
Je spoluautorom ducha barokovej filozofie a iniciátor a vyjadrovateľ barokového životného pocitu. Svojimi „duchovnými cvičeniami“ (modlitba, meditácie, čítania, spytovania svedomia pri úplnom mlčaní počas viacerých dní (3 - 30 dní) pod vedením exercitátora) nadobudol veľký, ešte dnes trvajúci vplyv na zbožnosť katolíckych kresťanov.
Katolícka cirkev ho od roku 1622 uctieva ako svätého.
Životopis.
Ignác pochádzal z baskickej provincie Guipúzcoa v severnom Španielsku. Narodil sa v roku 1491 v kaštieli Loyola ako najmladší z dvanástich či trinástich detí baskického šľachtica Beltrána Ibáñeza de Oñaz. Pri krste dostal meno Íñigo López, ktoré si neskôr zmenil na Ignác (Ignatius) na počesť sv. Ignáca Antiochijského. Jeho matka po jeho narodení chorľavela a čoskoro zomrela. Preto ho v prvom období jeho života dali na výchovu istej vidieckej žene v blízkosti loyolského kaštieľa. Neskôr sa starala o dorastajúceho chlapca manželka jeho staršieho brata Martina Garcíu — Magdaléna de Araoz.
Ignácové sny.
Starnúci otec chcel čo najlepšie zabezpečiť budúcnosť najmladšieho syna. Preto ho dal učiť čítať a písať. Chlapec oboje dobre zvládol, dokonca mal pekné písmo. Otec sa nádejal, že z neho môže byť pisár alebo azda aj notár, prípadne dajaký duchovný. Preto ho dal pre každý prípad zapísať do klerického stavu, čo bolo spojené s obradom tonzúry, charakteristického vystrihnutia alebo pristrihnutia vlasov. Ale Iňigo nechcel byť ani úradníkom ani klerikom. Jeho predkovia a bratia boli rytieri a vojaci. Tým chcel byť aj on.
Iňigove chlapčenské sny sa začali plniť, keď sa ako 16-ročný dostal na dvor kráľovského pokladníka Juana Velázqueza. Tam sa mu otvárala rytiersko-dvoranská kariéra v kráľovských službách. Mal možnosť oboznámiť sa s diplomatickými úlohami, ale aj s cnosťami a necnosťami rytierskeho života. Rád narábal so zbraňami a ľahko sa dal vyprovokovať do nebezpečných šarvátok. Z jeho rytierskych cností možno spomenúť vernosť v službe, statočnosť až po pohŕdanie nebezpečenstvom a ochranu slabších, medzi ktorých rytieri zaraďovali predovšetkým ženy. Iňigo sníval o dáme z kráľovského rodu, pre ktorú by bol ochotný vykonať aj tie najťažšie veci.
Romantická idyla mladého Loyolu sa skončila smrťou španielskeho kráľa Ferdinanda r. 1516. Ferdinandov nástupca Karol I. Habsburský (neskorší cisár Karol V.) zasiahol nešťastne do života kráľovského pokladníka Velázqueza, takže tento čoskoro zomrel v dlžobe a nemilosti. Iňigo takto stratil pána a ochrancu. Ujala sa ho Velázquezova ovdovená manželka, ktorá mu na rozlúčku dala niečo peňazí, dva kone a odporúčanie nájerskému vojvodovi Manriquovi de Lara, ktorý bol navarrským miestokráľom. Vojvoda Antonio Manrique de Lara prijal Iňiga ako rytiera a spoločníka, ktorý podľa potreby vykonával diplomatické služby a zúčastňoval sa na vojenských podujatiach. Rozhodujúca pre Iňigov ďalší život bola francúzsko-španielska vojna o Navarru v máji 1521. Vtedy (pravdepodobne v piatok 24. mája) bol 30-ročný Loyola pri obrane pevnosti v navarrskom hlavnom meste Pamplone ťažko ranený. Kanónová guľa mu roztrieštila pravú nohu a poranila ľavú.
Ani pohotové ošetrenie francúzskych lekárov, ani zdĺhavá liečba v rodnom kaštieli nevedeli dať nohu celkom do poriadku. Hoci si dal Iňigo lámať a rezať zle zrastené kosti, aby mu znetvorená noha neprekážala v ďalšej rytierskej kariére, pravá noha ostala kratšia, takže Iňigo po celý ďalší život kríval.
Zmena života.
Pri dlhom doliečovaní v Loyole ranený „caballero” (rytier) chcel čítať rytierske romány, s akými sa kedysi stretol na dvore kráľovského pokladníka Velázqueza. Ale v loyolskom kaštieli nič také nebolo. Dobrá švagriná Magdaléna de Araoz mu mohla ponúknuť iba Život Krista a známu zbierku životopisov svätých Legenda aurea. Z dlhej chvíle sa Iňigo dal do ich čítania. A tu postupne začal poznávať iné rytierstvo, oveľa ušľachtilejšie ako jeho doterajšie. Obdivoval, čo urobili sv. František, sv. Dominik a iní svätí v službe najvyššieho Pána. Napokon sa rozhodol, že ich bude nasledovať. Ale ako?
Sprvoti mal v úmysle vstúpiť do prísneho kartuziánskeho kláštora, kde by konal také ťažké skutky pokánia, aké robili dávni svätí. Ale napokon sa rozhodol, že pôjde ako chudobný pútnik do Jeruzalema. Tam potom ostane, aby mohol navštevovať miesta posvätené životom a utrpením Pána Ježiša a aby pritom pomáhal dušiam. Ale predtým bolo treba dokončiť vyúčtovanie z minulého života.
V Loyole na ňom zbadali veľkú zmenu, ale on nikomu neprezradil svoje plány. Niekedy koncom februára 1522, v pekných rytierskych šatách s dýkou a mečom na opasku, vysadol v Loyole na mulicu a pobral sa smerom na juh. Na naliehanie brata Martina prijal dvoch sprievodcov z loyolského služobníctva, ktorí mali odprevadiť Iňiga na vojvodov dvor do Navarrety. Pripojil sa aj brat Pero López, ktorý bol kňazom, ale nerobil veľkú česť kňazskému stavu.
Po odchode z Loyoly Iňigo nechcel odkladať uskutočňovanie svojich predstáv o duchovnom rytierstve. Preto napriek zimnému počasiu odbočil z hlavnej cesty do baskických vrchov, kde v mariánskej svätyni Aránzazu prebdel celú noc pred milostivou sochou Panny Márie. Podľa neskorších náznakov sa dá vážne predpokladať, že tu zložil sľub večnej čistoty. Po nočnom bdení skupinka zimných pútnikov pokračovala v ceste. Po zastávke v meste Oňate, kde Loyolovci navštívili svoju vydatú sestru, sa brat Pero vrátil. Iňigo pokračoval s dvoma sluhami na vojvodov dvor v Navarrete. Tam prepustil sluhov, aby sa vrátili do Loyoly. Odteraz bol slobodný pre uskutočňovanie svojich ideálov.
Pri stretnutí s vojvodom krívajúci rytier oznámil svoj úmysel skončiť so službou v miestokráľovej družine a žiadal si vyplatiť poslednú mzdu. Keď Antonio Manrique de Lara neúspešne ponúkal Iňigovi výhodné miesto, napokon sa s ním rozlúčil. Tým sa Loyolovi uvoľnili posledné záväzky vo svete. Z peňazí, ktoré dostal, časť použil na vyplatenie minulých podlžností, časť venoval na opravu a ozdobu jedného obrazu Panny Márie a časť si ponechal na nevyhnutné výdavky počas ďalšieho putovania. Jeho najbližším cieľom bolo známe mariánske pútnické miesto Montserrat neďaleko Barcelony. Tam chcel aj navonok dokončiť zmenu, ktorá sa v ňom odohrala po zranení v Pamplone.
Do pútnického strediska, ktoré spravovali benediktíni, prišiel okolo 20. marca. Po trojdňovej príprave si vykonal všeobecnú spoveď z celého dovtedajšieho života. Mulicu daroval kláštoru, zbrane dal zavesiť medzi votívne dary k milostivej soche Panny Márie a rytierske šaty dal jednému žobrákovi. Potom si obliekol vrecovité pútnické rúcho, ktoré si zaobstaral cestou pred príchodom na Montserrat. Takto strávil celú noc pred sviatkom Zvestovania — chvíľami kľačiac, chvíľami stojac — pred montserratskou Madonou.
Ráno sa ako celkom nový človek vydal na ďalšiu cestu. No nie priamo do Barcelony, ale do blízkej Manresy, kde si v odlúčenosti chcel usporiadať dojmy posledných dní. Avšak z krátkej plánovanej zastávky sa stalo jedenásť mesiacov dramatickej duchovnej skúsenosti. Iňigo tu prežíval svoje veľké duchovné cvičenia. Pokojné útechy sa striedali s prudkými duchovnými bojmi a obdobia suchoty s prekvapujúcimi osvieteniami. To všetko pôsobilo na jeho životnú premenu. Možno povedať, že koncom marca 1522 prišiel do Manresy ako horlivý novoobrátenec a koncom februára 1523 sa vydával na ďalšiu cestu ako vnútorne pretvorený duchovný muž.
Iňigove manrézske poznatky, ktoré získal v rozjímaniach, a iné duchovné skúsenosti sa stali základom jeho známych Duchovných cvičení, ktoré pomohli mnohým generáciám k duchovnej obnove života.
Z Manresy šiel Iňigo do Barcelony, odkiaľ cestoval loďou do Talianska. Tam dostal v Ríme pápežské povolenie na púť do Svätej zeme. Z Ríma šiel peši do Benátok a odtiaľ loďou cez ostrov Cyprus do Palestíny, kam prišiel 25. augusta 1523. Napriek obmedzeniam a šikanovaniu tureckých vojakov, ktorí vtedy okupovali sväté miesta, loyolský pútnik sa cítil v domovine svojho Pána veľmi šťastný a chcel tam zostať. Ale františkáni, ktorí boli ustanovením Svätej stolice a so súhlasom tureckých vrchností strážcami svätých miest, mu to nedovolili. A tak sa cez Taliansko vrátil do Barcelony niekedy v predjarí roku 1524.
Ako zaujímavosť možno spomenúť, že Iňigo prekonal celú cestu do Svätej zeme a späť bez peňazí. Tie, čo mu dali rozliční obdivovatelia a dobrodinci, rozdal. Jedlo, čo potreboval, si vyžobral. Najhoršie bolo s miestom na lodi. Niektoré lode ho odmietli, ale vždy sa našla aj taká, ktorá ho bezplatne prepravila ta, kam chcel ísť.
Hľadanie životnej cesty.
Po návrate z púte Iňigo hľadal odpoveď na nástojčivú otázku: Čo ďalej? Okrem služby Bohu chcel slúžiť aj dušiam pre ich dobro a na väčšiu Božiu oslavu. Po nezaujatom posudzovaní rozličných možností prišiel k presvedčeniu, že spomenutý cieľ ľahšie dosiahne, keď bude aspoň trochu študovať. Nebolo to ľahké rozhodnutie pre muža, ktorý mal od mladosti odpor k štúdiu a teraz už dobre prekročil tridsiaty rok života. No svojou charakteristickou silou vôle prekonal vnútorné námietky i vonkajšie ohľady a spolu s barcelonskými chlapcami si sadol do školských lavíc.
Štúdiá.
V Barcelone Iňigo študoval dva roky latinčinu. Potom na radu svojho učiteľa šiel pokračovať v štúdiu na univerzitu v Alcale. Tam sa popri štúdiu venoval aj intenzívnej apoštolskej činnosti. Medzičasom si získal štyroch mladších spoločníkov. Žili v chudobe, venovali sa dobročinnosti a poučovali ľudí o viere a o zachovávaní kresťanských zásad. Ich život a účinkovanie spôsobilo rozruch a vyvolalo zásah cirkevných úradov. Tie napokon zakázali Iňigovi a jeho spoločníkom poučovať ľudí o viere a mravoch, kým nedokončia štúdiá. Aby sa vyhol ďalším ťažkostiam, Iňigo prešiel z Alcaly na univerzitu do Salamanky, ale tam sa opakovalo to isté. Napokon znechutený ťažkosťami, ktoré zakúsil v Španielsku, odišiel v januári 1528 do Paríža, kde sa dal študovať filozofiu a teológiu na tamojšej slávnej univerzite.
Na parížskej univerzite sa stretali nielen študenti a profesori rozličných národností, ale aj rôzne myšlienkové prúdy, čo umožnilo Iňigovi urobiť si lepšiu predstavu o politickej situácii v Európe a o náboženskej situácii v západnom kresťanstve, ktoré sa začalo trieštiť vplyvom rôznych reformátorov. Videl, že Cirkvi neškodí iba pokles mravov, ale i nedostatok patričnej úcty a poslušnosti. Ako neskôr napísal Iňigov tajomník P. Polanco, v strednej (a to platilo aj o západnej) Európe „poslušnosť voči rímskemu apoštolskému stolcu nielenže už nejestvovala, ale obrátila sa na akúsi zásadnú nenávisť. Je neuveriteľné, ako sa pohŕdalo sviatosťami a inými svätými vecami. Robili tak nielen otvorení odporcovia Cirkvi, ale aj tí, čo sa ešte držali starého poriadku.” 
Takýto postoj sa musel hlboko dotknúť Iňigovho rytierskeho ducha, pre ktorého bola disciplína a vernosť vecou nielen vonkajšieho poriadku, ale aj srdca. Dovtedy pokladal za najvýznamnejšiu cnosť chudobu. Okrem evanjelia sa mohol pritom opierať o príklad svätých, najmä sv. Františka Assiského, a o historickú skúsenosť, podľa ktorej bohatstvo viedlo k úpadku v ľudskej spoločnosti a osobitne v Cirkvi. To boli dostatočné dôvody na to, aby trvale vyžadoval od svojich nasledovníkov dôsledné dodržiavanie chudoby. Ale parížske poznanie duchovného odboja, ktorý sa šíril v Európe proti Cirkvi a zvlášť proti pápežovi-Kristovmu zástupcovi na zemi, priviedlo Ignáca (ako sa odvtedy začal nazývať) k osobitnému zdôrazňovaniu inej cnosti, a to poslušnosti a bezpodmienečnej oddanosti Cirkvi. Prezrádzajú to okrem iného „Pravidlá o cítení s Cirkvou”, ktoré pridal v Paríži ku knihe Duchovných cvičení.
Ignác bol v Paríži celkove sedem rokov: od februára 1528 do apríla 1535. V roku 1533 dosiahol akademický titul „Magister artium”, čo zodpovedá anglo–americkému „Master of Arts” a stredoeurópskemu doktorátu filozofie.
Utvorenie spoločenstva.
Ignáca začali nasledovať študenti parížskej univerzity, ktorých získal svojím osobným príkladom a duchovnými cvičeniami. Boli to učení a Cirkvi oddaní mladí muži, ktorí neskôr vykonali veľa v službe Cirkvi a v službe duší. Boli to: Peter Favre, František Xaverský, Šimon Rodrigues, Diego Laínez, Alfonz Salmerón a Mikuláš Bobadilla.
Ich prvým spoločným formálnym úkonom bol sľub, ktorý urobili 15. augusta 1534 v kaplnke na vrchu Montmartre za parížskymi hradbami. Sľubom sa zaviazali, že pôjdu do Svätej zeme, kde budú v chudobe pracovať na Božiu oslavu a pre dobro duší. Keby sa však plánovaná cesta nemohla uskutočniť do roka, ponúknu sa pápežovi, aby ich použil, ako bude chcieť.
Po zložení sľubu všetci pokračovali v štúdiách v Paríži. Prvý odišiel z Paríža práve Ignác, a to už na jar 1535. Kvôli často opakovaným žlčníkovým záchvatom mu lekári radili prerušiť štúdium a na istý čas odísť na vzduch rodného kraja. Jeho spoločníci s tým súhlasili a zároveň mu dali listy, ktoré mal odovzdať ich príbuzným. V listoch oznamovali rodine svoje celoživotné rozhodnutie.
Ignác bol vo svojej domovine asi tri mesiace. No nebýval v rodnom kaštieli, ale v útulku pre chudobných neďaleko mesta Azpeitie. Nebola to však rekreácia, ako si ju predstavovali lekári. Ignác tam robil pokánie za hriešnu minulosť, kázal, vyučoval katechizmus a odstraňoval neporiadky, či už to bolo vášnivé kartárenie, prípady konkubinátu alebo pohoršlivé spory medzi farským duchovenstvom a inými zložkami cirkevnej obce.
Koncom júla sa pobral navštevovať rodiny svojich spoločníkov. Keďže šiel peši, trvalo mu to asi tri mesiace. Konečne v neskorej jeseni opustil Španielsko, aby sa tam už nikdy nevrátil. Do Benátok prišiel koncom roku 1535. Tu, nakoľko sa dalo, pokračoval v štúdiu teológie a dával duchovné cvičenia významným osobnostiam.
Ignácovi druhovia prišli do Benátok 8. januára 1537. Namiesto šiestich však boli deviati, lebo po Ignácovom odchode z Paríža sa k nim pridali ďalší traja študenti parížskej univerzity. Dvaja boli už kňazi. Ignác zase získal troch v Benátkach. Teraz mohli všetci pokračovať v spoločnom programe. Chceli splniť predovšetkým dve úlohy: nekňazi mali prijať kňazskú vysviacku a v lete mali všetci odcestovať pútnickou loďou do Svätej zeme.
Na obidve úlohy sa pripravovali modlitbou a dobročinnosťou. Bývali v dvoch nemocniciach, kde konali tie najnižšie práce okolo chorých od čistenia živých až po pochovávanie mŕtvych. Kňazi udeľovali sviatosti. V marci všetci okrem Ignáca odišli do Ríma, aby si vyžiadali pápežské dovolenie na púť do Svätej zeme. Pápež im rád vyhovel. Okrem toho im dal písomné povolenie, podľa ktorého všetci nekňazi tejto skupiny mohli prijať kňazskú vysviacku od hociktorého biskupa aj mimo jeho jurisdikčnej oblasti.
S týmito významnými privilégiami sa vrátili k Ignácovi. Po horlivej príprave prijali 24. júna kňazskú vysviacku z rúk dalmatínskeho biskupa Vincenta Negusantiho. Iba najmladší Salmerón musel čakať do októbra, lebo v júni nemal ešte 22 rokov. Okrem toho všetci zložili sľub chudoby a čistoty do rúk pápežského legáta Girolama Veralla. Na slúženie prvej svätej omše sa pripravovali 40-dňovou utiahnutosťou a modlitbou. Po tomto duchovnom sústredení vystúpili na verejnosť a začali kázať na námestiach miest. Neskôr sa rozišli po severotalianskych univerzitných mestách. Všade dosiahli dobré výsledky.
Teda prvý cieľ dosiahli. Druhý – púť do Svätej zeme – sa však neuskutočnil pre vojnové napätie medzi Benátkami a Tureckom. Ponúkli sa teda do služieb pápežovi. S týmto zámerom sa koncom októbra 1537 Ignác sprevádzaný Petrom Favrom a Diegom Laínezom vybral do Ríma. V očakávaní osudových rozhodnutí Ignác prežíval veľké duchovné pohnutia, ktoré vyvrcholili zjavením v kaplnke La Storta neďaleko Ríma. Bolo to prijatie jeho modlitieb, v ktorých prosil nebeského Otca i Pannu Máriu, aby ho pridružili k Ježišovi Kristovi. Bolo to zároveň zavŕšenie Ignácových rytierskych túžob, keď sa po opustení svetskej služby chcel stať rytierskym služobníkom večného Pána. On i jeho spoločníci sa mali stať Ježišovými spoločníkmi a mali niesť jeho meno.
V Ríme sa Ignác venoval duchovnej službe, pričom dával duchovné cvičenia viacerým významným osobnostiam. Favre a Laínez vyučovali teológiu na rímskej univerzite La Sapienza. Po Veľkej noci 1538 prišli do Ríma aj ostatní spoločníci. Tak mohli konečne uskutočniť svoje predsavzatie – ponúknuť svoje služby pápežovi. Bol ním vtedy Pavol III. Ten ich ponuku s radosťou prijal. Ako prvý akt ich vymenoval za učiteľov kresťanskej náuky na všetkých základných školách v Ríme.
Na rozdiel od svojich druhov Ignác odkladal svoju prvú sv. omšu poldruha roka. Pravdepodobne ju podľa svojho pôvodného programu chcel slúžiť vo Svätej zemi. Keď sa mu však tento životný sen nesplnil, slávil svoje primície na Vianoce 1538 v kaplnke jasličiek v rímskom chráme Santa Maria Maggiore.
Zima na prechode rokov 1538–1539 bola v Ríme neobyčajne krutá. Bezdomovci zomierali od hladu a mrazu na uliciach. Ignác a jeho druhovia sa naplno dali do služieb týchto nešťastníkov. Vyslúžili si tak obdiv a uznanie Rimanov, ktorí ich odvtedy prijali za svojich.
Už počas tejto zimy prichádzali do Ríma žiadosti o služby parížskych magistrov, ktorých účinkovanie v severnom Taliansku a v Ríme vyvolalo širokú ozvenu. Pápež im začal dávať príkazy, podľa ktorých sa mali podujať na náročné úlohy v Taliansku, Írsku, Nemecku, ba až v Indii.
Ignác a jeho druhovia stáli pred vážnou otázkou, či ich bude voľačo spájať, keď sa takto rozídu, alebo či ich spoločenstvo zanikne. Po vážnych poradách a modlitbách sa rozhodli, že okrem dovtedajších sľubov chudoby a čistoty zložia aj sľub poslušnosti jednému z nich. Tak vzniklo nové rehoľné spoločenstvo, ktoré je známe pod španielskym menom Compaňía de Jesús (Ježišova družina), po latinsky Societas Jesu a po slovensky Spoločnosť Ježišova.
Novú rehoľnú spoločnosť, ktorú poznáme aj pod názvom jezuiti, schválil pápež Pavol III. ústne 3. septembra 1539. Napokon po prekonaní rozličných námietok a ťažkostí zo strany kuriálnych kardinálov ju cirkevnoprávne potvrdil bulou "Regimini militantis Ecclesiae" dňa 27. septembra 1540.
Konečná životná úloha.
Po úradnom schválení rehole bolo treba vykonať voľbu predstaveného a zložiť do jeho rúk rehoľné sľuby. Voľba sa uskutočnila 5. apríla 1541. Za predstaveného bol zvolený zakladateľ tohto spoločenstva — Ignác Loyolský. Do jeho rúk zložili sľuby piati zakladajúci členovia rehole, ktorí boli vtedy v Ríme, a to pred obrazom Panny Márie v bazilike sv. Pavla za hradbami dňa 22. apríla. Nová rehoľa zaradila tento deň do svojho liturgického kalendára ako sviatok Panny Márie, Matky a Kráľovnej Spoločnosti Ježišovej.
Spomenuté sľuby sa líšili od sľubov iných reholí tým, že profesi novej rehole okrem troch zvyčajných sľubov chudoby, čistoty a poslušnosti urobili aj štvrtý sľub bezpodmienečnej poslušnosti pápežovi, keď im zverí nejaké poslanie.
Na voľbe predstaveného a pri skladaní sľubov chýbali štyria z prvých jezuitov, ktorých medzitým pápež už poveril rozličnými úlohami. Tak Mikuláš Bobadilla bol v Neapole, Peter Favre v Nemecku, Šimon Rodrigues v Portugalsku a František Xaverský na ceste do Indie. Všetci však už pred odchodom nechali v Ríme svoje hlasovacie lístky v zapečatených obálkach. Tie otvorili pri hlasovaní ostatných. Sľuby skladali každý na mieste svojho pôsobiska do rúk nejakého cirkevného predstaviteľa. Iba Bobadilla ich skladal do Ignácových rúk po návrate z Neapola v septembri 1541.
Na významnej udalosti skladania prvých sľubov v bazilike sv. Pavla sa zúčastnila aj skupina mladších spoločníkov, ktorých počet rýchlo rástol. A to nielen v Ríme, ale aj na iných miestach, kde účinkovali prví jezuiti, najmä v Portugalsku, kde prácu Šimona Rodriguesa štedro podporoval kráľ Ján III. V Portugalsku vznikli už v r. 1542 prvé dve kolégiá a v r. 1546 samostatná provincia. No napriek tomuto rastu Ignác ako generálny predstavený nemohol ani zďaleka uspokojiť všetky žiadosti, s ktorými sa naňho obracal pápež, biskupi a panovníci. Nadľudské úlohy niektorých čoskoro vyčerpali. Tak vzácny Peter Favre zomrel vo veku 40-tich rokov a jeho krajan Claude Jay päťdesiatročný.
Ignác si uvedomoval, že na dlhodobé uspokojenie naliehavých potrieb Cirkvi nestačí iba skupina horlivých apoštolov, ale že treba vybudovať solídne ustanovizne, ktoré budú trvale pripravovať na cirkevnú službu rozumove i duchovne vyspelých pracovníkov. Preto v r. 1551 založil v Ríme ústredné kolégium, „Collegium Romanum”, z ktorého sa zakrátko vyvinula dodnes jestvujúca Gregorova univerzita, pomenovaná podľa jej spoluzakladateľa a mecenáša pápeža Gregora XIII. V r. 1552 založil Ignác „Collegium Germanicum” (neskoršie Germanicum-Hungaricum), na ktorom sa vychovávali kňazi pre krajiny strednej Európy. Tieto kolégiá sa stali predvojom rozsiahleho jezuitského školstva, ktoré malo význam nielen pre Cirkev, ale pre rozvoj celej západnej kultúry.
Nová rehoľa zohrala dôležitú úlohu pri vnútornej obnove Cirkvi, ale osobitne vynikla v boji proti šíriacim sa bludom. Preto mala hneď od počiatku veľa otvorených i skrytých nepriateľov. Ignác Loyolský potreboval veľa trpezlivosti, diplomatického taktu a neraz i rozhodnej energie, aby obránil a upevnil rozvíjajúce sa dielo. No najviac sa spoliehal na Božiu pomoc, ktorá viedla k založeniu rehole a účinne ju sprevádzala v jej prácach. Napokon celá existencia nového rehoľného spoločenstva mala nadprirodzené zameranie, ako to vyjadrovalo Ignácovo heslo - Ad maiorem Dei gloriam „Všetko na väčšiu Božiu slávu”.
V poslednom období svojho života Ignácovi zosilneli žalúdočné a žlčníkové bolesti, proti ktorým boli lekári bezmocní. Napriek tomu veľmi intenzívne pracoval v apoštoláte, takže si zaslúžil titul apoštol Ríma. Okrem toho musel venovať veľa času a síl vedeniu vzrastajúcej rehole. Vypracoval stanovy, zakladal rehoľné provincie a kolégiá, usmerňoval výchovu novej rádovej generácie a dôležité apoštolské diela. Veľká časť jeho takmer 7000 listov vznikla v tomto období, pričom jeho veľkým pomocníkom bol od r. 1547 jeho tajomník Juan Polanco.
Popri intenzívnej a náročnej vonkajšej činnosti Ignác žil hlbokým duchovným životom. Rannému rozjímaniu a svätej omši venoval niekoľko hodín, pričom dostával veľa milostí, ako prezrádza jeho čiastočne zachovaný duchovný denník.
Ignác Loyolský zomrel osamote 31. júla 1556 ráno. Vtedy mal ním založený rád už tisíc členov, ktorí pracovali v trinástich rehoľných provinciách.
Uctievanie.
Pápež Pavol V. vyhlásil Ignáca Loyolského za blahoslaveného 27. júla 1609 a pápež Gregor XV. 12. marca 1622 za svätého. Jeho telesné pozostatky sú uložené v bočnej kaplnke hlavného jezuitského kostola Il Gesú v Ríme.
Sv. Ignác sa zvykne zobrazovať v liturgickom oblečení a na prsiach má nápis IHS alebo sa zobrazuje v reverende a birete. Možno sa stretnúť aj s tým, že je zobrazený v odeve pútnika alebo rytiera. Katolícka cirkev slávi podľa rímskeho martyrológia jeho sviatok 31. júla.
Externé odkazy.
zdroj: http://www.jezuiti.sk 

</doc>
<doc id="1774" url="https://sk.wikipedia.org/wiki?curid=1774" title="Ignác z Antiochie">
Ignác z Antiochie



</doc>
<doc id="1775" url="https://sk.wikipedia.org/wiki?curid=1775" title="Izidor zo Sevilly">
Izidor zo Sevilly

Svätý Izidor zo Sevilly alebo Izidor Sevillský (* asi 560 – † 4. apríl 636) bol sevillský biskup (od roku 600), encyklopedista a jeden z najvplyvnejších učencov raného stredoveku. Za svätého ho vyhlásil pápež Klement VIII. v roku 1598 a Inocent XIII. ho v roku 1722 zaradil medzi učiteľov cirkvi. 
Dielo.
Etymologiae.
Najvýznamnejším dielom Izidora zo Sevilly je jeho dielo "Etymologiae". Dvadsať kníh predstavuje encyklopédiu ľudského poznania, titul naznačuje duchovnú súvislosť s Platónom. Podal tu encyklopedický súhrn všetkých súdobých náuk, okrem iného aj sedem slobodných umení. Prvé tri knihy sú venované siedmim slobodným umeniam.
Neskorší vplyv.
Okrem písomného odkazu jeho rozsiahleho encyklopedického diela, ktoré spoluurčovalo stredovekú vzdelanosť, bol Izidor uctievaný aj ako svätec a v Danteho "Raji" je medzi svätými teológmi. V roku 1598 bol oficiálne vyhlásený za svätca katolíckej cirkvi, v roku 1722 za učiteľa cirkvi. Jeho sviatok sa oslavuje 4. apríla. Uvažuje sa o ňom aj ako o patrónovi internetu a vznikla aj "Izidorova cena" pre voľne šíriteľné programy typu shareware.
Uctievanie.
Izidora vyhlásil za svätého pápež Klement VIII. v roku 1598 a Inocent XIII. ho v roku 1722 zaradil medzi učiteľov cirkvi.
Katolícka cirkev si ho podľa Rímskeho martyrológia pripomína 4. apríla.

</doc>
<doc id="1795" url="https://sk.wikipedia.org/wiki?curid=1795" title="Heidegger">
Heidegger



</doc>
<doc id="1796" url="https://sk.wikipedia.org/wiki?curid=1796" title="Archimedes zo Syrakúz">
Archimedes zo Syrakúz

Archimedes zo Syrakúz alebo Archimédes zo Syrakúz (, ; * okolo 287 pred Kr. Syrakúzy, Sicília – † 212 pred Kr., Syrakúzy) bol grécky matematik, fyzik, mechanik, vynálezca, astronóm a filozof. Patril k najvýznamnejším matematikom staroveku. Bol zabitý rímskym vojakom pri obrane Syrakúz.
Je po ňom pomenovaný kráter a pohorie na Mesiaci. Jeho meno nesie tiež planétka 3600 Archimedes.
Dielo.
Archimeda preslávila účasť na obrane Syrakúz počas rímskeho obliehania v prvej a druhej púnskej vojne, po tom ako vojnové stroje, ktoré navrhol, pomáhali zadržať postup Rimanov. Archimedes sa považuje za objaviteľa hustoty a Archimedovho zákona o nadnášaní telesa v tekutine, ktorý objavil počas kúpeľa, načo vybehol nahý na ulicu s pokrikom „heuréka“ – našiel som to. Popísal zavlažovacie zariadenie, ktoré sa dodnes nazýva Archimedova skrutka. Zaviedol pojem ťažiska a spočítal ťažisko rôznych geometrických útvarov.
V matematike dokázal, že pomer obvodu kruhu a jeho priemeru je taký istý ako pomer obsahu kruhu a polomeru na druhú. Nenazýval síce tento pomer π, ale vymyslel metódu, ako ho spočítať s ľubovoľnou presnosťou a spočítal, že jeho hodnota je medzi 3 + 1/7 a 3 + 10/71. 
Dokázal, že pomer povrchu a objemu gule je rovnaký ako pomer povrchu a objemu valca opísaného tejto guli. 
Spočítal súčet geometrickej postupnosti so základom 1/4:
formula_1
Tento výsledok použil na určenie obsahu plochy pod parabolou. Na výpočty používal heuristickú metódu podobnú dnešnému integrálnemu počtu, ale svoje výsledky zdôvodnil geometrickými dôkazmi. Veľmi málo stredovekých matematikov rozumelo Archimedovým prácam. Mnoho z jeho prác bolo zničených a zachovalo sa iba v latinských alebo arabských prekladoch.
Zhrnutie objavov.
Zaoberal sa aj:
Smrť.
V rokoch 213 – 212 pred Kr., počas Púnskych vojen, Rimania pod vedením generála Marca Claudia Marcella obkľúčili Syrakúzy, v ktorých sa nachádzal aj sám Archimedes. Práve tam vzniklo mnoho povier o bájnych Archimedových vynálezoch, ktoré dokázali obranu mesta držať celé dva roky. Podľa legendy Rimanom nakoniec stačilo využiť oslavy Syrakúzanov na počesť bohyne Artemidy. Pri útoku Marcus Claudius vydal rozkaz, aby Archimedovi rímski vojaci neskrivili ani vlas. Stal sa však presný opak. Jeden z rímskych vojakov vtrhol práve do domu Archimeda a našiel ho pri tom, ako do piesku kreslí matematické diagramy. Archimedes, ktorý si v pohrúžení nevšimol ani prítomnosť vojaka na to nakoniec doplatil. Riman mu zakázal kresliť a vtedy fyzik vyslovil slávnu vetu: „"Noli tangere circulos meos!"“, čo v preklade znamená: „Nedotýkaj sa mojich kruhov!“. Vraj to boli posledné slová, ktoré vyriekol pred svojou smrťou (vojak ho prebodol mečom).

</doc>
<doc id="1805" url="https://sk.wikipedia.org/wiki?curid=1805" title="Roman Osipovič Jakobson">
Roman Osipovič Jakobson

Roman Osipovič Jakobson (* 23. október 1896, Moskva, Rusko – † 18. júl 1982, Boston, Massachusetts, USA) bol americký lingvista ruského pôvodu, najvýznamnejšia osobnosť jazykovedy 20. storočia, jeden zo zakladateľov pražskej školy, tvorca binaristickej fonologickej teórie dištinktívnych príznakov. Zakladateľ komunikačnej teórie jazyka.
Jakobson ovplyvnil celú modernú jazykovedu, dal impulzy aj na rozvoj teórie informácie, ovplyvnil francúzsku štrukturalistickú antropológiu (C. Lévi-Strauss)
Roku 1915 založil Lingvistický krúžok v Moskve, v rokoch 19201939 bol profesor na Masarykovej univerzite v Brne, potom pred fašizmom utiekol do USA, kde bol od roku 1941 profesor na Kolumbijskej univerzite, potom profesor slovanských jazykov a literatúry na Harvardovej univerzite a od roku 1957 profesor všeobecnej jazykovedy na Massachusettskom technologickom inštitúte (MIT). V USA založil Harvardov lingvistický krúžok.
Dielo.
Na poli filozofie jazyka prispel Jakobson teóriou jazykových funkcií. Stavia v nej na komunikačnom modeli vypracovanom Karlom Bühlerom.
V súvislosti s týmto modelom rozlišuje Jakobson vo svojej teórií 6 jazykových funkcií:
Tento model je používaný aj v dnešnej modernej jazykovede.

</doc>
<doc id="1806" url="https://sk.wikipedia.org/wiki?curid=1806" title="Jakub z Benátok">
Jakub z Benátok

Jakub z Benátok bol prekladateľ Aristotelových spisov Analytiky, Topiky a O sofistických dôkazoch z gréčtiny do latinčiny v roku 1128.

</doc>
<doc id="1807" url="https://sk.wikipedia.org/wiki?curid=1807" title="William James">
William James

William James (* 11. január 1842, New York – † 26. august, 1910, Chocorua, New Hampshire) bol americký filozof, jeden z hlavných predstaviteľov a priekopníkov pragmatizmu. James bol profesorom fyziológie, psychológie a filozofie na Harvardovej univerzite, bol prvým americkým filozofom svetového mena.
Podľa Jamesa je metóda filozofie správna vtedy, keď jej závery sú prakticky užitočné. Rozdiely medzi jednotlivými, hoci aj protikladnými teóriami sú len verbálne, ak tieto teórie vedú k prakticky užitočným záverom.
Pravda spočíva v užitočnosti. Všetky pravdy sa menia podľa praktických zreteľov, sú relatívne, človek ich tvorí nato, aby ich pomocou bolo jeho konanie čo najefektívnejšie. Jediným kritériom pravdy je výhodnosť (cash), vhodnosť či užitočnosť.
Predmetom poznania je skutočnosť dostupná zmyslom v podobe predstavy, zodpovedajúca vzťahom medzi vecami, vytvorená ľuďmi alebo zdedená v podobe presvedčení a názorov. Každá z týchto podôb skutočnosti je dielom človeka, ktorý si ich vytvára pre vlastné potreby. Skutočnosť teda nie je niečo uzavreté ani ukončená, ale skladá sa z neurčeného množstva jednotiek alebo faktorov, stále sa mení, rozširuje a zdokonaľuje pod vplyvom činnosti človeka. Každý jav či fakt je v nejakom vzťahu s iným javom alebo faktom. Niet nijakého izolovaného jestvovania – duch je len čímsi relatívne duchovným, hmota len čímsi relatívne hmotným.
Teoretické poznanie je fikciou, o jeho správnosti rozhoduje vôľa veriť, vyplývajúca zo chcenia a snahy jednotlivca.
Užitočnosť je aj kritériom náboženstva, ktoré sa pripúšťa natoľko, nakoľko môže nabádať človeka k efektívnej činnosti.

</doc>
<doc id="1808" url="https://sk.wikipedia.org/wiki?curid=1808" title="Ján Pavol II.">
Ján Pavol II.

Svätý Ján Pavol II. (, vl. menom Karol Józef Wojtyła ; * 18. máj 1920, Wadowice pri Krakove – † 2. apríl 2005,Apoštolský palác, Vatikán) bol poľský duchovný a 264. rímsky pápež (v období 1978 – 2005), prvý netaliansky pápež od roku 1522 a najmladší od roku 1846.
Teológ, intelektuál, básnik, dramatik, profesionálny filozof vyškolený vo fenomenologickej tradícii, ktorá sa snažila pokresťančiť existencializmus; na druhej strane zbožný človek milujúci kultúru ľudového katolicizmu, kostoly, zázraky, púte, svätých, ruženec a Matku Božiu.
Jeho viac ako 100 zahraničných ciest pritiahlo veľké množstvá ľudí (niektoré stretnutia boli najmasovejšie v histórii). Týmito cestami prešiel väčšiu vzdialenosť ako ostatní pápeži dohromady. Ľudia sa na neho pozerali ako na most zbližujúci rôzne národy a náboženstvá, na čo sa počas svojho pontifikátu najviac sústredil.
Pápež Ján Pavol II. blahorečil a kanonizoval viac ľudí ako hociktorý z jeho predchodcov. Do októbra 2004 to bolo 1 340 ľudí. Či to bolo viac ako všetci jeho predchodcovia dohromady, ako sa to niekedy prezentuje, je ťažké dokázať, pretože zoznamy skorších kanonizácií sú neúplné, chýbajú alebo sú nepresné.
14. marca 2004 dĺžkou svojho pontifikátu predstihol pontifikát pápeža Leva XIII. a jeho pôsobenie vo funkcii pápeža sa stalo tretím najdlhším v histórii (po Piovi IX. a sv. Petrovi). Dĺžka jeho služby ešte viac kontrastuje s dĺžkou pontifikátu jeho predchodcu Jána Pavla I., ktorý náhle zomrel po 33 dňoch po nastúpení na čelo Katolíckej cirkvi. Na jeho pamiatku si jeho nástupca Karol Wojtyła zvolil meno Ján Pavol II.
Pápež Ján Pavol II. zomrel po dlhom boji proti Parkinsonovej chorobe a ďalším chorobám v prvú sobotu po Veľkej noci, vo vigíliu slávnosti Božieho Milosrdenstva 2. apríla 2005, o 21:37 miestneho času (19:37 GMT). Jeho posledné slová boli „Pozwólcie mi iść do domu Ojca“ (Nechajte ma ísť do domu Otca).
Životopis.
Mladosť.
Karol Wojtyła sa narodil vo Wadowiciach v južnom Poľsku ako druhý syn bývalého dôstojníka habsburskej armády Karola Wojtyłu st. a Emilie, rodenej Kaczorowskej. Pokrstený bol 20. júna 1920. Rodina Wojtyłovcov žila skromne. Jediným zdrojom príjmu bola mzda jeho otca, ktorý pracoval ako úradník na Okresnom doplňovacom veliteľstve. Matka pracovala príležitostne ako krajčírka. Karolov brat Edmund po ukončení wadowického gymnázia študoval medicínu v Krakove.
V detstve Karola najčastejšie volali zdrobnenou formou Lolek. Bol to chlapec veľmi talentovaný a rád športoval. Pravidelne hrával futbal, v zime lyžoval. Často sa vydával na vlastivedné výlety a na prechádzky do okolia Wadowíc, na ktorých ho často sprevádzal otec. Matka mu zomrela 13. apríla 1929 vo veku 45 rokov na zápal srdca a obličiek. O tri roky neskôr zomrel vo veku 26 rokov aj jeho brat Edmund, nakazil sa od svojej pacientky v nemocnici v Bielsku.
Štúdiá.
V roku 1930 bol Karol Wojtyła prijatý na Štátne chlapčenské gymnázium Marcina Wadowity vo Wadowiciach. S učením nemal žiadne problémy a podľa jeho katechétov sa už vtedy vyznačoval obrovskou vierou. Počas pobytu na gymnáziu sa Karol Wojtyła začal zaujímať o divadlo – vystupoval v predstaveniach divadelného krúžku, ktorý bol založený poľštinármi z chlapčenského a dievčenského gymnázia. Gymnázium ukončil 14. mája 1938 s maturitným vysvedčením s najlepšími známkami, čo mu dovoľovalo začať študovať na väčšine vysokých škôl bez prijímacích skúšok. Karol Wojtyła si zvolil polonistiku na Filozofickej fakulte Jagelonskej univerzity v Krakove a štúdium začal v októbri 1938. V prvom ročníku sa presťahoval spolu s otcom do matkinho rodného domu na Tynieckej ulici v Krakove. Otec zomrel po zdĺhavej chorobe 18. februára 1941.
Druhá svetová vojna.
Vojna odobrala Karolovi možnosť pokračovať v štúdiách, po smrti otca teda nastúpil do zamestnania v chemických závodoch Solvay v Borku Fałęckim. V tomto období sa Karol spojil s podzemnou organizáciou Unia, ktorá bola zviazaná s katolíckym prostredím, a ktorá sa okrem iného snažila chrániť ohrozených Židov. Na jeseň 1941 Karol Wojtyła spolu s priateľmi založil divadlo Teatr Rapsodyczny, ktoré svoje prvé predstavenie uviedlo 1. novembra 1941. Rozchod Wojtyłu s divadlom nastal náhle v roku 1943, keď sa rozhodol študovať teológiu a vstúpil do tajného Metropolitného duchovného seminára v Krakove a začal tiež podzemné štúdiá na Teologickej fakulte Jagelonskej univerzity. V období od apríla 1945 do augusta 1946 pracoval Karol Wojtyła na univerzite ako asistent a viedol semináre z histórie dogmatiky. Mal veľké nadanie na jazyky. Plynule hovoril deviatimi jazykmi: po poľsky, slovensky, rusky, taliansky, francúzsky, španielsky, portugalsky, nemecky a anglicky, a okrem toho ovládal latinčinu.
Kňazský život.
Karol Wojtyła bol vysvätený za kňaza 1. novembra 1946. Začal učiť etiku na Jagelonskej univerzite v Krakove a následne na Katolíckej univerzite v Lubline. 
5. augusta 1958, keď bol na dvojtýždňovom kajakárskom výlete na rieke Lyn v severovýchodnom Poľsku, Karol Wojtyła dostal list, v ktorom stálo, že sa má okamžite hlásiť na arcibiskupstve vo Varšave u poľského prímasa Štefana kardinála Wyszynského. Po príchode ho kardinál informoval, že 4. júla ho pápež Pius XII. vymenoval za titulárneho biskupa ombijského a pomocného biskupa arcibiskupa Baziaka, apoštolského administrátora Krakovskej arcidiecézy. Wojtyła nomináciu prijal a odišiel rovno do uršulínskeho kláštora, kde zaklopal na dvere a opýtal sa, či by sa tam mohol pomodliť. Wojtyła prekvapil rádové sestričky tým, že padol tvárou k zemi a pokorne ležiaci modlil sa pred svätostánkom. A tak sa stal Karol Wojtyła vo veku tridsaťosem rokov najmladším poľským biskupom. Bol vysvätený za biskupa arcibiskupom Baziakom na sviatok sv. Václava 28. septembra 1958 vo Wawelskej katedrále v Krakove.
Biskup Wojtyła začal zvyk každoročného slúženia vianočnej polnočnej omše pod šírym nebom v meste Nowa Huta v roku 1959. Nowa Huta bolo nové priemyselné mesto vybudované komunistami neďaleko Krakova a prvé mesto v poľskej histórii úmyselne postavené bez kostola, preto sa snažil spolu s veriacimi dostať povolenie od komunistickej vrchnosti, čo sa nakoniec aj podarilo v roku 1977 – bol to jeden z prvých viditeľných prejavov, že sa národ nemôže báť a musí začať zbierať odvahu postaviť sa za svoju slobodu.
Arcibiskup Eugeniusz Baziak zomrel v januári 1962 a 16. júla bol Karol Wojtyła zvolený za kapitulárneho vikára, čiže dočasného správcu arcidiecézy, pokiaľ nebude menovaný nový arcibiskup. 5. októbra 1962 odcestoval biskup Karol Wojtyła do Ríma, aby sa zúčastnil na 2. vatikánskom koncile. Pretože bol mladý a mal relatívne nízke postavenie v cirkevnej hierarchii, sedel Wojtyła až pri dverách Baziliky sv. Petra. Pred koncilom poslal biskup Wojtyła esej zmocnencom, ktorí pripravovali koncil. Naznačoval v nej, že svet chce vedieť, ako bude cirkev reagovať na položenie ľudí v súčasnosti a aká bude reakcia cirkvi na všeobecne rozšírenú beznádej a stratu viery v modernom svete. Prispel tak k vzniku dokumentov "Deklarácia o náboženskej slobode" ("Dignitatis humanae") a "Pastorálna konštitúcia o Cirkvi v súčasnom svete" ("Gaudium et spes"), teda dvoch historicky najvýznamnejších dokumentov koncilu.
30. decembra 1963, teda ešte počas trvania koncilu, ho pápež Pavol VI. vymenoval za krakovského arcibiskupa a o niekoľko rokov neskôr, 29. mája 1967, za kardinála.
Prvé a druhé konkláve v roku 1978.
V auguste 1978, po smrti pápeža Pavla VI., sa Karol Wojtyła zúčastnil na konkláve, ktoré zvolilo Albina kardinála Lucianiho, benátskeho patriarchu, za pápeža Jána Pavla I. Vo veku 65 rokov bol Luciani podľa pápežských kritérií mladý muž. Kým 58-ročný Wojtyła mohol očakávať, že sa pred dovŕšením 80-tich rokov (horná hranica pre voliteľov) zúčastní na ďalšom konkláve, ťažko mohol tušiť, že sa to stane tak skoro, pretože 28. septembra 1978, po 33 dňoch vo funkcii pápeža, Ján Pavol I. zomrel. V októbri 1978 sa Wojtyła vrátil do Vatikánu, aby sa zúčastnil na druhom konkláve v rozmedzí menej ako dvoch mesiacov.
Podpora na druhom konkláve bola rozdelená medzi dvoch silných kandidátov: Giuseppe kardinála Siriho, janovského arcibiskupa a Giovanni kardinála Benelliho, florentského arcibiskupa a blízkeho priateľa pápeža Jána Pavla I. Karol kardinál Wojtyła bol zvolený ako kompromisný kandidát, čiastočne s podporou Franza kardinála Königa a niektorých ďalších kardinálov, ktorí predtým podporovali Giuseppe kardinála Siriho.
Karola Wojtyłu zvolili kardináli za pápeža 16. októbra 1978 ako 264. pápeža v dejinách cirkvi, ako prvého netaliana po 455 rokoch od smrti Hadriána VI. z holandského Utrechtu, a zároveň úplne prvého Slovana. Karol Wojtyła si zvolil meno Ján Pavol II. na počesť svojho predchodcu Jána Pavla I.
Pokusy o atentát.
13. mája 1981, bol naňho na Námestí sv. Petra vo Vatikáne spáchaný atentát Mehmet Ali Ağca. Dátum atentátu sa symbolicky zhodoval s výročím zjavenia Panny Márie vo Fatime, kam Svätý Otec po vyzdravení putoval z vďaky za záchranu života.
Kto stál v pozadí tohto atentátu bolo neznáme až do marca 2005, keď dokumenty pochádzajúce z bývalého Sovietskeho zväzu preukázali zodpovednosť KGB. Vlastný motív tohto činu je sporný. Možno sa Sovieti obávali, že poľský pápež by mohol mať zlý vplyv na stabilitu východoeurópskych satelitov, najmä na Poľsko. Samotný Ağca nikdy neprezradil pravdu o podnete na jeho pokus o atentát. Ktokoľvek si tento čin objednal, predpokladá sa, že Ağca, vynikajúci strelec, by zabil pápeža, ak by nezasiahla vyššia moc a dve strely neminuli cieľ. Ale všetky tieto možnosti treba brať iba ako špekulácie, pretože skutočný dôkaz dosiaľ neuzrel svetlo sveta. Ďalšou špekuláciou je, že za atentátom bola tajná spoločnosť Propaganda Due.
Dva dni po Vianociach v roku 1983 Ján Pavol II. navštívil svojho atentátnika vo väzení. Obidvaja spolu chvíľku hovorili osamote. Ján Pavol II. na margo toho povedal: „O čom sme hovorili, ostane tajomstvom medzi nami. Hovoril som s ním ako brat, ktorý mu odpustil, a ktorý mu úplne dôveruje.“
Pokus o atentát údajne predpovedal desať rokov predtým kapucín Padre Pio. Atentát tiež predpovedalo tretie tajomstvo z Fatimy, ako to vyplýva z vatikánskej analýzy.
Ďalší pokus o atentát sa uskutočnil 12. marca 1982 vo Fatime v Portugalsku, keď sa jeden muž, španielsky katolícky kňaz Juan María Fernadéz Krohn snažil zasiahnuť bajonetom Jána Pavla II., ale bol zastavený osobnou strážou. Odsedel si za to šesť rokov a potom bol vyhostený z Portugalska. To ale nebol posledný pokus o atentát na Jána Pavla II.
Zdravie.
Ako najmladší zvolený pápež od čias pápeža Pia IX. (1846) začal Ján Pavol II. svoj pontifikát ako mimoriadne zdravý, relatívne mladý muž, ktorý na rozdiel od svojich predchodcov chodieval na túry, plával a lyžoval. Napriek tomu, po dvadsiatich piatich rokoch úradu, pokuse o atentát v roku 1981 a množstvu problémov s rakovinou, fyzické zdravie Jána Pavla upadalo. Mal nádor, ktorý mu odstránili z hrubého čreva v roku 1992, vykĺbené rameno v roku 1993, zlomenú stehennú kosť v roku 1994 a v roku 1996 mu vyoperovali slepé črevo.
Ortopedická operácia v roku 2001 potvrdila, že pápež Ján Pavol II. trpí na Parkinsonovu chorobu, o ktorej sa už dlhšiu dobu špekulovalo; Vatikán to potvrdil v roku 2003. Mal problémy súvisle povedať viac ako niekoľko viet a aj slabo počul. Takisto mal v pravom kolene bolestivú artritídu, ktorá sa mu vyvinula po výmene bedrového kĺbu, takže iba zriedkavo chodil na verejnosti. Aj napriek tomu pokračoval vo svojich cestách po celom svete. Tí, ktorí sa s ním stretli ku koncu života, potvrdili, že hoci bol po fyzickej stránke veľmi zničený, mentálne bol stále veľmi čulý.
Koncom jeho pontifikátu boli ľudia vnútri aj mimo cirkvi, ktorí sa domnievali, že by pápež mal rezignovať alebo odísť na odpočinok. Dokonca boli navrhnuté hranice pre funkčné obdobie pápežov. Ján Pavol však naznačil, že akceptoval božiu vôľu, aby zostal pápežom, a bol rozhodnutý, že ostane vo funkcii až do svojej smrti – „z kríža sa neuteká“.
V septembri 2003 Joseph kardinál Ratzinger, ktorého často považovali za pápežovu „pravú ruku“, povedal, že „by sme sa mali za pápeža modliť“, čím vyvolal obavy o pápežov zdravotný stav.
1. februára 2005 pápeža vzali do nemocnice Gemelli v Ríme, pretože trpel na zápal hrtana a laryngospazmus spôsobený záchvatom chrípky. Vatikán nasledujúci deň oznámil, že sa jeho stav stabilizoval, ale že zostane v nemocnici až do úplného uzdravenia. Pápež sa zjavil na verejnosti 6. februára, aby chrapľavým hlasom predniesol posledné riadky požehnania Anjel Pána z jeho okna v nemocnici. 9. februára sa prvýkrát počas svojho 26-ročného pontifikátu nedostavil na obrady Popolcovej stredy v Bazilike sv. Petra a do Vatikánu sa vrátil 10. februára.
24. februára 2005 začal mať problémy s dýchaním a horúčku, preto ho rýchlo poslali späť do nemocnice Gemelli, kde úspešne vykonali tracheotómiu. Spolupracovník talianskeho predsedu vlády Silvia Berlusconiho povedal, že Ján Pavol bol „vznešene pokojný“, keď sa po operácii prebudil. Zdvihol ruku a pokúsil sa niečo povedať, no jeho lekári mu odporučili, aby sa nesnažil hovoriť. Pápež zo svojho okna v nemocnici dával v nedeľu 27. februára a v nedeľu 6. marca tiché požehnania, a vraj počas pracovného stretnutia s kardinálom Ratzingerom vo svojom apartmáne na 10. poschodí nemocnice Gemelli hovoril 1. marca po nemecky a po taliansky. Kardinál Ratzinger povedal medzinárodným novinárom: „Pápež sa so mnou rozprával po nemecky a po taliansky. Bol úplne jasnej mysle. Ja som Svätému Otcovi priniesol pozdravy z plenárneho zasadnutia Kongregácie, ktorá práve zasadá vo Vatikáne. Svätý otec bude pracovať na materiáloch, ktoré som mu dnes dal. Som šťastný, že ho vidím s úplne jasnou mysľou a mentálne schopného povedať podstatné veci svojím vlastným hlasom. Obyčajne sa zhovárame v nemčine. Podrobnosti sú nepodstatné – hovoril o podstatných veciach.“
Počas Anjela Pána v nedeľu 13. marca bol pápež schopný prvý raz od svojho opätovného prijatia do nemocnice prehovoriť k pútnikom. Neskôr, v ten istý deň, sa prvýkrát takmer po mesiaci vrátil do Vatikánu. Na Kvetnú nedeľu (20. marca) sa pápež krátko zjavil vo svojom okne, aby pozdravil pútnikov. Keď potichu zamával olivovou vetvičkou, zahrnuli ho jasotom tisíce veriacich. Toto bolo prvý raz počas jeho pontifikátu, kedy nemohol slúžiť omšu na Kvetnú nedeľu. Sledoval ju v televízii vo svojom byte s výhľadom na Námestie svätého Petra.
22. marca vznikli znova obavy o pápežovo zdravie potom, ako správy oznamovali, že sa jeho stav zhoršil a nereaguje na liečbu. 24. marca kolumbijský kardinál zastúpil pápeža na obradoch na Zelený štvrtok vo Vatikáne. Povedal, že chorý pápež sa „so vznešeným pokojom odovzdáva“ do božej vôle. Pápež, ktorého zdravie bolo po operácii hrdla vo februári chatrné, sledoval bohoslužbu v televízii zo svojho vatikánskeho bytu. 27. marca, teda na Veľkonočnú nedeľu, sa pápež nakrátko zjavil vo svojom okne vo Vatikáne. Angelo kardinál Sodano čítal posolstvo Urbi et orbi, kým pápež žehnal ľuďom vlastnou rukou. Snažil sa prehovoriť, ale nemohol. Do konca mesiaca pribúdali špekulácie, že sa blíži jeho smrť. Tieto špekulácie nakoniec potvrdili funkcionári Vatikánu.
Smrť.
31. marca 2005 mal pápež „veľmi vysokú horúčku v dôsledku infekcie močových ciest“, ale odmietol prevoz do nemocnice, zrejme pre jeho prianie zomrieť vo Vatikáne. Neskoršie zdroje z Vatikánu potvrdili, že pápež dostal pomazanie chorých. Bola to prvá sviatosť pomazania chorých po pokuse o atentát v roku 1981, ktorú pápež prijal.
Tisícky ľudí sa zhromaždili vo Vatikáne, zaplnili Námestie svätého Petra a okolie a modlili sa po dva dni. Pápež Ján Pavol II. zomrel 2. apríla 2005 o 21:37 CEST (19:37 UTC), 46 dní pred svojimi 85. narodeninami vo svojom súkromnom apartmáne.
Reakcie sveta.
Viac ako dvojmiliónový dav ľudí vo Vatikáne, vyše miliardy katolíkov na celom svete a množstvo nekatolíkov smútilo za Jánom Pavlom II. Pápež vždy hovoril, že jeho smrť by mala byť oslavovaná ako cesta k ďalšej etape jeho večného života. Dav vo Vatikáne po oznámení jeho smrti tlieskal, čo je tradičný taliansky zvyk znamenajúci úctu. Mohutné zhromaždenia mladých ľudí na pohrebe pápeža označila stanica BBC ako "Svätý Woodstock".
Poliaci, ktorí prechovávajú hlbokú úctu voči pápežovi a volajú ho svojím „otcom“, boli jeho smrťou obzvlášť emocionálne dotknutí. Vláda sa k týmto pocitom ľudí pridala tým, že vyhlásila šesťdňový štátny smútok. Tak isto štátna televízia od 1. apríla 2005 zrušila všetky humoristické relácie a začala vysielať sväté omše.
Veľa svetových vedúcich predstaviteľov vyjadrilo svoju sústrasť a nechalo spustiť vlajky na pol žrde:
Množstvo krajín s majoritným katolíckym obyvateľstvom vyhlásilo štátny smútok za Jána Pavla II. Filipínska vláda vyhlásila smútok až do dňa pohrebu. Paraguaj a Gabon vyhlásili päťdňový smútok, Kostarika štvordňový. Trojdňový smútok vyhlásili vlády Talianska, Portugalska (počas dní pred pohrebom a prvý pondelok po pápežovej smrti boli národné vlajky stiahnuté na pol žrde), Chorvátska, Haiti, Bolívie, Kapverdy, Seychely, Malawi a Východného Timoru. Španielsko a Peru vyhlásili jednodňový smútok.
Egypt a Libanon, hoci sú to krajiny bez katolíckej majority, tiež vyhlásili trojdňový smútok za pápeža. Kosovo vyhlásilo dvojdňový smútok a Bosna a Hercegovina ako aj Albánsko vyhlásili jednodňový smútok. V Macedónsku boli v deň po smrti pápeža zrušené všetky kultúrne akcie.
Nemecko a Francúzsko nariadilo stiahnutie vlajok na pol žrde.
Naproti tomu, ako v iných katolíckych krajinách, írsky Taoiseach Bertie Ahern vyhlásil, že v Írsku nebude žiadny „oficiálny deň národného smútku“. Toto vyhlásenie vyvolalo kontroverzné reakcie veľkej časti obyvateľstva. Komentátori zastávajú názor, že írska reakcia môže naznačovať odklon spoločnosti a politiky od cirkvi, ktorá mala v tejto krajine veľkú vážnosť.
Mnoho nekatolíckych náboženských vodcov po celom svete tiež vyjadrilo svoju sústrasť.
Pohreb.
Smrť Jána Pavla II. dala do pohybu stáročné rituály a tradície Katolíckej cirkvi, siahajúce až do stredovekých čias. Telo Jána Pavla II. bolo od 4. apríla až do 7. apríla vystavené verejnosti v Bazilike sv. Petra. Pohreb Jána Pavla II. sa začal v piatok 8. apríla o 10:00 (CET) zádušnou omšou, ktorú celebroval kardinál Ratzinger na základe jeho hodnosti ako dekana kolégia kardinálov. Po omši nasledovala panychída v byzantskom obrade v gréckom jazyku a potom bolo telo Jána Pavla II. uložené v krypte pod bazilikou v hrobke pápežov. Jeho telo bolo pochované na miesto predtým obsadené pápežom Jánom XXIII., ktorý bol premiestnený Jánom Pavlom II. nahor do baziliky kvôli blahorečeniu.
Následníctvo.
Po pohrebe pápeža Jána Pavla II. začal proces voľby jeho nástupcu. Členovia kardinálskeho zboru, v čase pápežovej smrti mladší ako 80 rokov, tvorili zbor voliteľov nového pápeža. Novým pápežom sa stal Joseph kardinál Ratzinger, ktorý si zvolil meno Benedikt XVI.
Životné dielo.
Učenie.
Ján Pavol II. hneď ako bol zvolený za pápeža povedal kardinálom, ktorí ho zvolili, že jeho hlavnou úlohou bude zrealizovať učenie 2. vatikánskeho koncilu, ktorého najdôležitejším bodom je podľa neho všeobecné volanie po svätosti. Toto sa stalo základom pre jeho kanonizáciu množstva svätých pochádzajúcich z rôznych povolaní a podporu organizácie Opus Dei, ktorej úlohou je rozšíriť toto volanie medzi laickú verejnosť. Tak isto ho to viedlo k vydaniu Katechizmu katolíckej cirkvi pripraveného po 2. vatikánskom ekumenickom koncile. Vydanie tohto katechizmu, ktorý je základnou učebnicou katolíckej náuky sa stalo veľkým a úspešným činom Jána Pavla II. Zámerom jeho vydania bolo podľa apoštolskej konštitúcie Jána Pavla II. "Fidei Depositum" z 11. októbra 1992 „vyjadrenie viery a doktríny katolíckej cirkvi potvrdenej a objasnenej Svätým písmom, apoštolskou tradíciou a cirkevnou autoritou.“ Úmyslom a cieľom 2. vatikánskeho koncilu bolo primerane objasniť apoštolské a pastorálne poslanie Cirkvi, vhodnejšie vykladať obsah katolíckeho učenia, aby sa stal prístupnejším ľuďom žijúcim v súčasnosti. Preto, aby Katechizmus katolíckej cirkvi zodpovedal týmto požiadavkám, preberá na jednej strane starodávne zaužívané usporiadanie, ktorého sa pridŕžal už katechizmus pápeža Pia V., zároveň sa však obsah podáva novým spôsobom, aby sa odpovedalo na otázky novej doby.
Za jeho pontifikátu bol vydaný nový kódex kanonického práva pre rímskokatolícku cirkev (CIC, promulgovaný 25. januára 1983) a aj Kódex kánonov východných cirkví (CCEO, promulgovaný 18. októbra 1990) pre východné katolícke cirkvi. V prípade Kódexu kánonov východných cirkví ide o prvý pokus o komplexnú kodifikáciu cirkevného práva.
Ján Pavol napísal množstvo dôležitých dokumentov, ktoré podľa mnohých pozorovateľov budú mať dlhotrvajúci dopad na cirkev a svet. V roku 1960, ešte ako biskup Wojtyła, sa prejavil ako bojovník za práva človeka na život, keď publikoval knihu "Láska a zodpovednosť" na obranu tradičného učenia cirkvi o sexe a manželstve z pohľadu filozofa. V roku 1967 pomáhal pri formulovaní encykliky pápeža Pavla VI. "Humanae Vitae", ktorá sa zaoberá rovnakými otázkami a zakazuje potraty a umelú kontrolu počatia.
Najdôležitejšími písomnými dokumentmi, ktorými sa pápeži obracajú na cirkev a veriacich sú encykliky. Prvé encykliky Jána Pavla II. boli zamerané na trojjediného Boha. Úplne prvou sa stala "Encyklika, ktorou sa na začiatku svojho pontifikátu obracia na ctihodných bratov v biskupskej službe, na kňazov a na rehoľné rodiny, na synov a dcéry Cirkvi a na všetkých ľudí dobrej vôle". Jej ústrednou témou bol Ježiš Kristus, Vykupiteľ (Redemptor Hominis – 4. marec 1979). Počas celého svojho pontifikátu pokračoval v tomto zameraní na Boha.
V encyklike "O niektorých základných otázkach morálneho učenia Cirkvi" (Veritatis Splendor – 6. august 1993), najdôležitejšej pápežskej encyklike o morálke, zdôraznil závislosť človeka od Boha a jeho zákonov a závislosť slobody na pravde. Varoval, že človek odovzdávajúci sa relativizmu a skepticizmu sa utieka k hľadaniu ilúzie slobody na úkor pravdy ako takej.
Ján Pavol II. sa tak isto veľmi venoval vo svojich prácach robotníkom a sociálnej náuke cirkvi – venoval sa tejto problematike v troch encyklikách, čo Vatikán vyzdvihol do popredia publikovaním "Prehľadu o sociálnej náuke cirkvi".
Vo svojich encyklikách Ján Pavol II. tiež hovoril o dôstojnosti žien a dôležitosti rodiny pre budúcnosť ľudstva. Ďalšie dôležité encykliky Jána Pavla II. sú "Encyklika o hodnote a nenarušiteľnosti ľudského života" (Evangelium Vitae) a "Encyklika o vzťahoch medzi vierou a rozumom" (Fides et Ratio).
V jeho hlavnom pláne pre nové milénium, spomínanom v apoštolskom liste "Na prahu nového milénia", pláne pre všetky časy, zdôraznil dôležitosť „nového začiatku od Krista“. Píše v ňom: „Nie, nezachránia nás slovné návody, ale Osoba.“ Teda najvyššou prioritou pre cirkev je svätosť: „Všetci kresťanskí veriaci...sú povolaní k plnosti kresťanského života.“ Tak isto zdôraznil zásadný význam evanjelia, ktorého požiadavky by nemali byť oslabované. Ďalej uvádza, že: „Cvičenie vo svätosti si vyžaduje kresťanský život vyznačujúci sa predovšetkým umením modlitby“. Jeho posledná encyklika je "Encyklika o Eucharistii a jej vzťahu k Cirkvi" (Ecclesia de Eucharistia – 17. apríl 2003). O svätej Eucharistii hovorí, že „obsahuje celé cirkevné spirituálne bohatstvo: samotného Krista.“ Ďalej na základe svojho hlavného plánu zdôraznil potrebu „znovu zapáliť úžas“ z Eucharistie a „rozjímať pred tvárou Krista“.
Pre gréckokatolíkov je asi najvýznamnejším jeho apoštolský list Orientale lumen ("Svetlo z východu" – 2. máj 1995) venovaný východnému kresťanstvu. V ňom zdôrazňuje potrebu autentického východného dedičstva – spirituálneho, liturgického i teologického – pre skutočnú katolicitu cirkvi a vyzýva východných katolíkov k zachovávaniu a očisteniu tohto dedičstva.
Kritici Jána Pavla II. považovali jeho osobu za brzdu pokrokových snáh 2. vatikánskeho koncilu; bol podľa nich vlajkovou loďou pre konzervatívcov v Katolíckej cirkvi. Pokračoval v neochvejnej opozícii voči antikoncepcii, potratom a homosexualite. Kontroverzným bodom pontifikátu Jána Pavla II. bol podľa nich aj jeho list všetkým biskupom z 1. októbra 1986, kde opísal homosexualitu ako „sklon smerujúci k intrinzickému morálnemu zlu“ a „objektívnu (zdravotnú) poruchu“. V jeho knihe "Pamäť a identita" tvrdil, že tlak na homosexuálne manželstvo by mohol byť časťou „novej ideológie zla…, ktorá sa snaží pošliapať ľudské práva proti rodine a človeku“.
Encykliky.
Viac v hlavnom článku Zoznam encyklík Jána Pavla II.
Cesty.
"Pozri aj: Zoznam zahraničných ciest Jána Pavla II."
Počas svojho pontifikátu Ján Pavol II. vykonal viac zahraničných ciest (vyše 100) ako všetci jeho predchodcovia dohromady. V súčte merali jeho cesty viac ako . Ak aj niektoré jeho cesty (ako napríklad do Spojených štátov a Svätej zeme) viedli na miesta, ktoré už predtým navštívil pápež Pavol VI., mnoho iných viedlo na miesta, ktoré žiadny pápež predtým nenavštívil.
Stal sa prvým pápežom, ktorý vo svojej funkcii navštívil Spojené kráľovstvo, kde sa stretol s kráľovnou Alžbetou II., najvyššou predstaviteľkou anglikánskej cirkvi. Táto cesta bola skoro zrušená kvôli vojne o Falklandy, proti ktorej počas návštevy vystúpil. V dramatickom symbolickom geste si pokľakol v modlitbe vedľa canterburského arcibiskupa Roberta Runcia v Canterburskej katedrále, založenej Augustínom Canterburským.
Počas svojich ciest mnohokrát ukázal svoju oddanosť Panne Márii, keď navštívil mnohé jej zasvätené chrámy ako Knock v Írsku, Fatima v Portugalsku, Guadalupe v Mexiku a Lurdy vo Francúzsku. Jeho verejné vystúpenia pritiahli masy ľudí, ako napríklad v roku 1979 vo Phoenix Parku v Dubline, kde sa zišlo jeden milión ľudí, čo bola štvrtina celej populácie ostrova.
V roku 1984 sa Ján Pavol stal prvým pápežom, ktorý navštívil Portoriko. Zástavy boli kvôli nemu špeciálne vztýčené na Medzinárodnom letisku Luisa Muñoza Marína v San Juane, kde sa stretol s guvernérom Rafaelom Hernándezom Colónom a na Námestí Las Americas.
Počas jeho návštevy Filipín a ich hlavného mesta Manila v januári 1995 mal byť na neho spáchaný atentát ako súčasť operácie Bojinka, masového teroristického útoku naplánovaného členmi Al-Káidy Ramzi Jusefom a Chalídom Šejkom Mohammedom. Samovražedný atentátnik preoblečený za kňaza mal v pláne sa odpáliť v momente, keď bude okolo prechádzať auto s pápežom, tak, aby ho tým výbuchom mohol usmrtiť. Deň pred plánovaným útokom sa vyšetrovatelia vedení Aida Fariscalom dostali do Jusefovho notebooku, kde našli plány na tento teroristický útok. Jusef bol o mesiac neskôr zatknutý v Pakistane, ale Chalid Šejk Muhammad nebol zadržaný až do roku 2003. Počas tejto filipínskej cesty pápež 15. januára 1995 vystúpil pred davom asi 4 – 5 miliónov ľudí v Luneta Park v Manile.
V roku 1999 Ján Pavol II. navštívil Rumunsko a stretol sa s miestnymi predstaviteľmi ortodoxnej (pravoslávnej) cirkvi. Takže bol prvý pápež, ktorý navštívil krajinu s obyvateľstvom prevažne hlásiacim sa k ortodoxnej cirkvi od čias východnej schizmy v 11. storočí (1054).
V roku 1999 Ján Pavol II. uskutočnil aj jednu z jeho početných návštev v Spojených štátoch a tentoraz celebroval omšu v St. Louis v Edward Jones Dome. Viac ako 104 000 ľudí sa zúčastnilo tejto omše, čo bolo najväčšie zhromaždenie vo vnútri budovy v histórii Spojených štátov.
V roku 2000 sa stal prvým katolíckym pápežom, ktorý navštívil Egypt, kde sa stretol s koptským pápežom a Patriarchom alexandrijskej gréckej pravoslávnej cirkvi.
V máji 2001 uskutočnil cestu po stopách svätého Pavla po Stredozemí. Cestoval z Grécka do Sýrie a na ostrov Malta. Počas tejto cesty bol prvým rímskym pápežom po vyše tisíc rokoch, ktorý navštívil Grécko, a vôbec prvým, ktorý vstúpil do islamskej mešity v Damasku. Navštívil mešitu Umajjovcov, o ktorej sa predpokladá, že je v nej pochovaný aj Ján Krstiteľ.
Cesty na Slovensko.
Pápež Ján Pavol II. navštívil Slovensko celkom trikrát. Prvý raz prišiel v apríli 1990 (vtedy ešte v rámci ČSFR). Pápež priletel 22. apríla 1990 vrtuľníkom z Velehradu a odslúžil omšu na letisku vo Vajnoroch.
V roku 1995 už zavítal na samostatné Slovensko, keď od 30. júna do 3. júla navštívil postupne významné mariánske pútnické miesta Šaštín, Nitru i Levoču. Okrem toho stihol absolvovať bohatý program - navštívil i Bratislavu, Košice, Prešov, Poprad, Vysoké Tatry, či Spišskú Kapitulu. 2. júla 1995 sa počas návštevy Prešova modlil Akatist k presvätej Bohorodičke. Vo svojom príhovore ocenil hrdinské mučeníctvo slovenskej gréckokatolíckej cirkvi a zároveň vyzval gréckokatolíkov, aby zostali verní svojej liturgii a duchovnosti. „Buďte vďační Bohu za bohatstvo, ktorým vás obdaroval a zostaňte verní darom, ktorými vás zahrnul. … To sám Pán obdarúva svoju Cirkev bohatstvom foriem a jednotlivých tradícií. Preto kdekoľvek žijú katolíci byzantského obradu medzi veriacimi iného obradu, je povinnosťou všetkých usilovať sa o to, aby sa ani jedno z týchto "plies" neumenšovalo alebo dokonca zmizlo. … Tým, ktorí z rozličných dôvodov stratili zmysel pre toto dedičstvo, pomôže na ceste k znovuobjaveniu viery, aby ju dobre poznali, aby ju mohli milovať a usilovali sa podľa nej každý deň žiť.“ Vyvrcholením jeho návštevy bolo slúženie svätej omše na púti na Mariánskej hore v Levoči 3. júla 1995, na ktorej sa zúčastnilo viac než 650 000 pútnikov, čo je najväčšia zaznamenaná akcia akéhokoľvek druhu v dejinách Slovenska.
Tretia návšteva prebiehala od 11. do 14. septembra 2003, pričom pápež už bol limitovaný zhoršeným zdravotným stavom. Hlavným cieľom cesty bolo blahorečenie sestry Zdenky Schelingovej a biskupa Vasiľa Hopka. Postupne zavítal do Trnavy, Banskej Bystrice, Rožňavy a Bratislavy. Zúčastnil sa omší v katedrále sv. Jána Krstiteľa v Trnave, na Námestí SNP v Banskej Bystrici (za účasti 50 tisíc pútnikov) a na lúke pod kopcom Rákoš (so 170 000 pútnikmi). Cestu ukončil 14. septembra 2003 omšou v Petržalke blahorečením mučeníkov Schelingovej a Hopka. Pápež vyzval pred vstupom Slovenska do EÚ na prenesenie duchovných hodnôt dedičstva solúnskych bratov svätých Cyrila a Metoda, pretože Slovensko má Európe čo dať.
Vzťah k iným náboženstvám.
Pápež Ján Pavol II. veľmi intenzívne cestoval a prichádzal do styku s rôznymi inými vierami. Stále sa s nimi snažil nájsť spoločný základ či už v doktrínach alebo dogmách. Zapísal sa do histórie svojimi kontaktami s Izraelom, modlením sa pri Múre nárekov v Jeruzaleme. Bol prvým rímskym pápežom, ktorý navštívil islamskú mešitu. Dalajláma, duchovný vodca tibetského budhizmu, navštívil pápeža 8-krát, viac ako ktorýkoľvek iný hodnostár. Pápež a Dalajláma často zdieľali podobné názory, pretože obaja vzišli z ľudí trpiacich pod komunistickou nadvládou. Tak pápež ako aj Dalajláma sú jediné dve osoby medzinárodného významu, ktoré nesú titul „Jeho svätosť.“
Vzťah k Židom.
Vzťah Katolíckej cirkvi k Židom sa počas pontifikátu Jána Pavla II. zlepšil. Veľmi často hovoril o vzťahu cirkvi k Židom. V roku 1979 sa stal prvým pápežom, ktorý navštívil koncentračný tábor Osvienčim v Poľsku. Krátko na to ako prvý novodobý pápež navštívil synagógu a to synagógu v Ríme.
V marci 2000 pápež Ján Pavol II. navštívil pamätník holokaustu Jad va-Šem v Izraeli a dotkol sa toho pre Židov najposvätnejšieho, Múru nárekov v Jeruzaleme. V októbri 2003 Anti-Defamation League (ADL) zagratulovala pápežovi k vstupu do 25. roka jeho pápežstva.
Dňa 18. januára 2005 na svojom poslednom verejnom stretnutí sa skupina 141 židovských predstaviteľov z celého sveta stretla s pápežom v Klementínskej sále Apoštolského paláca, aby mu poďakovala za všetko, čo spravil pre židovskú komunitu a pre Izrael. Gary Krupp, len siedmy Žid, ktorého Ján Pavol II. pasoval za rytiera Rádu svätého Gregora Veľkého, osobne poďakoval pápežovi za podporu Židom.
2. apríla 2005 ADL prehlásila, že Ján Pavol II. zaviedol revolúciu do katolícko-židovských vzťahov: „Viac zmien k lepšiemu sa uskutočnilo za posledných 27 rokov ako za 2000 rokov predtým“. Aj keď množstvo tém, ktoré rozdeľujú Židov a Vatikán, sa za posledných štyridsať rokov výrazne zmenšilo, stále existujú témy na vzájomnú diskusiu, a to ako v doktrinálnych otázkach, tak aj vo veci postoja Katolíckej cirkvi počas druhej svetovej vojny.
Vzťah s východnou pravoslávnou cirkvou.
V máji 1999 Ján Pavol II. navštívil Rumunsko na pozvanie jeho blaženosti Teoctista, patriarchu Rumunskej pravoslávnej cirkvi. Bolo to po prvýkrát od východnej schizmy, udalosti, ktorá v roku 1054 rozdelila cirkev na východnú pravoslávnu a západnú rímskokatolícku, čo rímsky pápež navštívil krajinu s prevažne pravoslávnym obyvateľstvom. Pápeža pri príchode privítal patriarcha spolu s prezidentom Emilom Constantinescom. Patriarcha poznamenal, že: „Druhé milénium kresťanskej histórie sa začalo bolestivou ranou jednote cirkvi a na konci tohto milénia je vidieť reálnu snahu túto jednotu obnoviť.“
9. mája pápež aj patriarcha navštívili spoločne bohoslužby celebrované tým druhým (pravoslávnu božskú liturgiu a rímskokatolícku omšu). Dav stoviek tisícov ľudí navštívilo tieto bohoslužby, ktoré sa konali na otvorenom priestranstve. Pápež povedal zhromaždeným: „Som tu medzi vami iba s túžbou po skutočnej jednote. Nie je to dávno, čo bolo nemysliteľné, aby rímsky biskup mohol navštíviť svojich rumunských bratov a sestry vo viere. Dnes po dlhej zime utrpenia a útlaku si konečne môžeme vymeniť bozky mieru a spoločne sa modliť k Pánovi.“ Veľká skupina rumunských pravoslávnych veriacich ukázala podporu myšlienke znovuzjednotenia.
O dva roky neskôr, v roku 2001, sa Ján Pavol II. stal prvým pápežom po 1291 rokoch, ktorý navštívil Grécko. Návšteva vyvolala kontroverzie a pápež sa stretol s protestami a ignorovaním zo strany čelných predstaviteľov pravoslávnej cirkvi. Žiadny z nich ho neprišiel privítať.
V Aténach sa pápež stretol s arcibiskupom Christodulom, hlavou Gréckej pravoslávnej cirkvi. Po súkromnom 30-minútovom stretnutí obidvaja verejne prehovorili. Christodulos prečítal list „13 prehreškov“ rímskokatolíckej cirkvi proti pravoslávnej cirkvi od Veľkej schizmy, vrátane drancovania Konštantínopolu križiakmi v roku 1204. Takisto povedal, že: „Až doteraz sme nepočuli ani jedno slovo ospravedlnenia“ za „nepríčetných križiakov v 13. storočí“.
Pápež odpovedal, že: „Za prípady minulé a súčasné, keď synovia a dcéry katolíckej cirkvi páchali hriechy na svojich bratoch a sestrách z pravoslávnej cirkvi, dúfame v Božie odpustenie,“ za čo mu Christodulos okamžite zatlieskal. Ján Pavol tiež povedal, že vyplienenie Konštantínopolu je pre katolíkov zdrojom „hlbokej ľútosti“.
Neskoršie sa Ján Pavol II. a Christodulos stretli na mieste, kde svätý Pavol udelil požehnanie aténskym kresťanom. Vydali spoločnú deklaráciu, hovoriac: „Musíme urobiť všetko, čo je v našich silách, aby spoločné kresťanské korene a duša ostali v Európe zachované... Odsudzujeme všetky prejavy násilia, novoverstva a fanatizmu, ktoré sa konajú v mene náboženstva.“ Obidvaja predstavitelia sa potom spoločne pomodlili k Pánovi, prelomiac tak pravoslávne tabu modliť sa spolu s katolíkmi. Pápež sa počas návštevy vyhol zmienke o Cypre, ktorý je stále zdrojom napätia medzi týmito dvoma cirkvami.
Ján Pavol II. navštívil aj ďalšiu väčšinovo pravoslávnu krajinu, Ukrajinu. Napriek chladnému privítaniu zo strany pravoslávnych povedal, že ukončenie schizmy je jedným z jeho najvrúcnejších želaní.
Čo sa týka vzťahov so Srbskou pravoslávnou cirkvou, pápež Ján Pavol II. sa nemohol vyhnúť kontroverznej náklonnosti chorvátskeho katolíckeho kléru k ustašovskému režimu v Chorvátsku počas druhej svetovej vojny. V roku 1998 blahorečil Aloysiusa Stepinaca, chorvátskeho záhrebského arcibiskupa vo vojnových časoch, ktorý bol vnímaný negatívne tými, čo verili v jeho aktívnu spoluprácu s ustašovským fašistickým režimom Anteho Paveliča. 22. júna 2003 navštívil mesto Banja Luka v Bosne a Hercegovine, v ktorom pred vojnou v rokoch 1992 – 1995 bývali mnohí katolíci, ale odvtedy je väčšinovo pravoslávne. Slúžil omšu v kláštore Petrićevac, na mieste, ktoré bolo počas druhej svetovej vojny ale aj juhoslovanskej vojny kontroverzné a krízové.
Katolíci v Bielorusku (najmenej 10 – 15 % obyvateľstva) dúfali, že pápež navštívi aj ich krajinu a on to mal aj v úmysle. Odpor Ruskej pravoslávnej cirkvi a bieloruského prezidenta Alexandra Lukašenka mu to však neumožnil.
Pápež často počas svojho pontifikátu spomínal, že jeho veľkým snom je navštíviť Rusko. Vykonal mnoho pokusov ako vyriešiť problémy, ktoré sa počas stáročí nahromadili medzi katolíckou cirkvou a Ruskou pravoslávnou cirkvou, napríklad v auguste 2004 vrátil ruskej cirkvi kazaňskú ikonu Matky Božej. Na druhej strane ale ekumenizmu s Ruskou pravoslávnou cirkvou aj veľmi uškodil, keď 11. februára 2002 bez akejkoľvek predošlej komunikácie s pravoslávnymi zriadil na území Ruska štyri rímskokatolícke diecézy (dovtedy tam nebola ani jedna). Ruská pravoslávna cirkev to vnímala ako expanziu na svoje tradičné územie. Negatívna bola aj skutočnosť, že dvaja z biskupov boli poľského pôvodu. Pravoslávna cirkev nezdieľala jeho túžbu dávajúc vyhlásenia ako: „Otázka návštevy pápeža v Rusku nie je spojená s problémami medzi cirkvami, ktoré je nereálne vyriešiť, ale s vrátením mnohých svätých predmetov, ktoré boli z Ruska ukradnuté.“ (Vsevolod Čaplin). Napriek tomu, že Ján Pavol II. precestoval viac ako 100 krajín, navštíviť Rusko mu nebolo súdené. Niektorí pozorovatelia to považujú za jeden z jeho najväčších neúspechov.
Hovorí sa, že prezident Vladimir Putin sa nezúčastnil na pápežovom pohrebe, lebo mu patriarcha Alexej II., hlava Ruskej pravoslávnej cirkvi, povedal, aby nešiel.
Sociálne a politické postoje.
Ján Pavol II. bol, čo sa týka doktrín a vecí súvisiacich s pôrodnosťou a postavením žien, považovaný za konzervatívneho. Listy týkajúce sa ľudskej sexuality, nazývané "Teológia tela", sú rozšírením meditácií o prirodzenej mužskosti a ženskosti, ktorá vedie k láske a k sexu. Tieto učenia reprezentujú zásadný vývoj v katolíckom učení o sexe.
Ohľadom interrupcií pápež napísal: „Stále existuje legálne zabitie ľudskej bytosti, ktorá má vedomie, ale ešte nie je narodená. A v dnešných časoch hovoríme o zabití, ktoré je umožnené ničím menším, než demokraticky zvoleným parlamentom, ktorý je považovaný za pokrokový výdobytok spoločnosti a celého ľudstva.“
Bol kritický k liberálnej teológii, ktorá skôr kopíruje liberálnu politiku na úkor duchovnej liberalizácie. V roku 1995 v encyklike "Evangelium Vitae" (Evanjelium života) znova presadil za hlavnú hodnotu cirkvi ľudský život. Rozšíril ju tiež o odsúdenie interrupcie, eutanázie a o všetky použitia trestu smrti, čo označil ako súčasti „kultúry smrti“, ktorá prenikla do moderného sveta. Jeho postoje k vojne, trestu smrti, k odpusteniu dlhov pre rozvojové krajiny a k chudobe sú označované ako liberálne, čo ukazuje, že je niekedy ťažké označiť náboženských vodcov ako „konzervatívnych“ či „liberálnych“.
Pápež, ktorý nastúpil do úradu v čase, keď Sovietsky zväz kontroloval jeho rodnú krajinu Poľsko, ako aj zvyšok Východnej Európy, bol tvrdý kritik komunizmu a ponúkal spoluprácu v boji za zmenu, napríklad poľskému hnutiu Solidarita. Sovietsky vodca Michail Gorbačov raz povedal, že pád železnej opony by bez Jána Pavla II. bol nemožný . Tento pohľad zdieľali mnohí ľudia v postkomunistických štátoch, americký prezident Ronald Reagan, ako aj hrdinovia zodpovední za ukončenie komunistického útlaku. V neskorších rokoch pápež kritizoval aj niektoré extrémne verzie korporátneho kapitalizmu.
V roku 2000 verejne podporil kampaň za odpustenie afrického dlhu vedenú írskymi rockovými hviezdami Bobom Geldofom a Bonom. V tom čase bolo zverejnené, že nahrávanie pesničiek U2 bolo neustále prerušované pápežovými telefonátmi.
V roku 2003 sa Ján Pavol II. stal prominentným kritikom americkej invázie do Iraku. Poslal svojho „ministra mieru“, Pío kardinála Laghiho na rozhovory s prezidentom Spojených štátov Georgeom Bushom, aby vyjadril svoj odpor voči tejto vojne. Ján Pavol II. povedal, že to musí byť na pleciach OSN, ako vyriešiť medzinárodný konflikt diplomatickou cestou, a že jednostranná agresia je zločin voči mieru a porušenie medzinárodného práva.
Pri vyjednávaniach s Európskou úniou o novej ústave v roku 2003 a 2004, sa vatikánskym predstaviteľom nepodarilo presadiť zmienku o „kresťanskom dedičstve“, čo bol jeden z cieľov, ktoré si želal pápež.
Pápež bol tiež jedným z hlavných kritikov homosexuálnych manželstiev. Vo svojej poslednej knihe, "Pamäť a identita", Ján Pavol II. opisuje „nátlak“ na Európsky parlament, aby nepovolil homosexuálne manželstvo. Agentúra Reuters citovala pápeža: „Je legitímne a nevyhnutné opýtať sa seba samého, či to nie je časť novej diabolskej ideológie, možno viac vnútornej a skrytej, ktorá skúša postaviť proti sebe ľudské práva proti rodine a proti človeku.“
Pápež tiež kritizoval transsexualitu a zmenu pohlavia ľudí. Kongregácia za doktrínu viery, ktorej predsedá, ich označila za ľudí s „mentálnymi patológiami“.
Kritika.
Napriek veľkej popularite, si vyslúžil Ján Pavol II. aj veľa kritiky. Jedna z nich sa týkala toho, že vďaka opozícii voči komunizmu podporoval pravicových diktátorov. Ján Pavol II. sa príležitostne stretol s diktátormi, ako napríklad Augusto Pinochet z Čile. Niektorí toto stretnutie interpretovali ako podporu Pinochetovi, podľa iných Ján Pavol II. pri stretnutí žiadal od Pinocheta obnovu demokracie. Pri stretnutí bol Ján Pavol II. vmanévrovaný Pinochetovým okolím do spoločnej fotografie.
Ďalšia kritika sa týka toho, že údajne súhlasil s Píom kardinálom Laghim, ktorý podľa kritikov podporoval „špinavú vojnu“ v Argentíne.
Tiež bol kritizovaný za podporu spoločnosti Opus Dei a kanonizáciu jej zakladateľa, Josemaría Escrivu. Niektorí kritici vravia, že Opus Dei je v podstate kult operujúci vo vnútri cirkvi. Ján Pavol II. videl túto organizáciu ako súčasť širšieho návratu cirkvi k základným kresťanským princípom.
Okrem Escrivu aj niekoľko ďalších svätorečení a blahorečení vyvolalo kritické ohlasy, pretože dotyční údajne podporovali fašistické politické strany. Pápežovi zástancovia oponovali, že tieto tvrdenia sú nepravdivé.
Ďalšia kritika sa zameriavala na jeho presvedčenia. Obzvlášť kritizované boli jeho presvedčenia o úlohách pohlaví a sexuality. Niektoré feministky kritizovali jeho postoj o postavení žien a aktivisti za práva homosexuálov nesúhlasili s jeho formuláciou cirkevnej pozície, že homosexuálne túžby sú „objektívne postihnutie“ a obzvlášť s nesúhlasom so sobášmi osôb rovnakého pohlavia.
Pre mnohých bol mimoriadne kontroverzný jeho postoj k ochrane pred počatím. Ján Pavol II. podporoval tradičné katolícke učenie a veril, že neoddeliteľnou súčasťou sexu je rozmer plodnosti. Preto argumentoval, že používanie umelých antikoncepčných prostriedkov, ktoré plodnosť zo sexu vylučujú a redukujú ho len na telesný pôžitok, je nemorálnym činom. Mnoho ľudí nesúhlasilo s týmto postojom, ale dokonca aj niektorí z tých, čo súhlasili, navrhovalo, že je nepraktické zavrhovanie používanie kondómov v dobe, keď sa šíri sexuálne prenosné ochorenie AIDS. Oddelené, ale príbuzné tvrdenie je, že administratíva Jána Pavla II. rozširovala nepotvrdené presvedčenie, že kondómy nebránia šíreniu HIV. Mnohí kritici ho obviňovali z rozširovania epidémie AIDS v Afrike a ale aj inde. Na druhej strane jeho podporovatelia hovoria, že pápežovo zdôrazňovanie abstinencie a vernosti bolo v skutočnosti veľmi účinné v boji proti AIDS, ako sa ukázalo napríklad v Ugande, kde za to viedol kampaň.
Ján Pavol II. bol niekedy kritizovaný za spôsob, akým viedol cirkev. Vyčítali mu, že nekonal dostatočne rýchlo pri škandáloch sexuálneho zneužívania v Katolíckej cirkvi. Tiež bol kritizovaný za centralizáciu moci späť do Vatikánu po skoršej decentralizácii pápeža Jána XXIII. Preto bol označovaný niektorými za striktného autokrata, ktorý neakceptoval opozíciu v cirkvi a postupoval autoritatívne voči svojim kritikom. Ako hlavný príklad tejto kritiky sa označuje exkomunikácia otca Tissa Balasuriya.
Popri všetkej kritike vedenej z pozície požiadaviek priblížiť cirkev súčasnému svetu, tradicionalistickí katolíci sa vehementne dožadovali povolenia alebo návratu k tzv. tridentskej liturgii a prípadne aj popretia reforiem zavedených 2. vatikánskym koncilom. Niektorí prešli na pozície sedevakantizmu, kým ďalší zotrvali pod vedením Jána Pavla II., ale ostro ho kritizovali, že nie je dosť konzervatívny. Napokon používanie tzv. tridentskej omše povolil až jeho nástupca Benedikt XVI.
Jánovi Pavlovi II. sa vyčíta aj to, že diskriminoval východné katolícke cirkvi. Najčastejšie sa spomína vnucovanie celibátu v USA, Kanade, Austrálii a inde (napr. pri schvaľovaní CCEO neodstránil diskriminačnú klauzulu, ktorá umožňuje vatikánskej kúrii východným katolíkom na istých územiach vnútiť celibát). Druhou vážnou skutočnosťou je, že ním schválený Kódex a niektoré ďalšie opatrenia znemožňujú východným katolíckym cirkvám zakladať cirkevné štruktúry (t. j. organizovať pastoračnú starostlivosť pre svojich veriacich) mimo tzv. kanonického teritória. Osobitne vážny bol tento konflikt v Indii, kde neumožnil Sýrsko-malabarskej katolíckej cirkvi založiť eparchie mimo oblasti Kérala (južná India), resp. ich podriadil latinským biskupom, čím podporoval silnú latinizáciu východných katolíkov v Indii. Hroziacu schizmu státisícov východných katolíkov sa napokon podarilo zažehnať. Budovanie cirkevných štruktúr východných katolíckych cirkví mimo ich tzv. kanonického teritória podriadil súhlasu miestnej rímskokatolíckej hierarchie, čo sa tiež považuje za diskrimináciu. Praktickým dôsledkom sú veľké pastoračné problémy najmä v západnej Európe, kam sa za prácou sťahuje množstvo východných katolíkov z Rumunska, Ukrajiny, Blízkeho východu… Tento problém pálčivo pretrváva aj v súčasnosti. Tiež sa mu vyčíta, že sa neospravedlnil východným katolíkom za desaťročia násilnej latinizácie a diskriminácie zo strany Ríma a rímskokatolíckej cirkvi.
Niekedy sa mu tiež vyčíta, že kvôli svojim zahraničným cestám a iným mnohostranným aktivitám zanedbával kúriu, ktorá sa podľa niektorých dostala do istého úpadku.
Význam vo funkcii pápeža.
Bol jedným z najaktívnejších účastníkov druhého vatikánskeho koncilu, ktorý vyjadroval optimizmus i ilúzie šestdesiatych rokov 20. storočia. Nálada však neprežila rok 1968, kritický tak pre cirkev, ako aj pre svetskú spoločnosť, kedy pápež Pavol VI. odmietol zrušiť cirkevný zákaz umelej antikoncepcie a znovu ju odsúdil encyklikou Humanae vitae.
Pre cirkev, ako aj pre svet mimo nej, boli sedemdesiate roky obdobím rozčarovania, klesajúcej účasti na bohoslužbách, upadajúcej autority, trpkých vnútorných rozporov a slabnúcej viery, kedy tisíce kňazov opustilo svoje povolanie. Typickým príkladom sú jezuiti, najväčší a najvplyvnejší z rehoľných rádov cirkvi. Pri začiatku vatikánskeho koncilu ich bolo 36 000, dvojnásobok oproti 20. rokom. V druhej polovici 60. rokov začal ich počet klesať, v sedemdesiatych rokoch sa stenčil na tretinu a počet študentov a novicov sa znížil zo 16 000 len na 3 000.
Ján Pavol bol propagátorom nového realistického prístupu, konzervatizmu a návratu k autorite, čo všetko charakterizovalo prechod sedemdesiatych rokov do osemdesiatych. Zaslúžil sa o obnovu tradičného katolicizmu. Zahraničné cesty sa stali neoddeliteľnou súčasťou jeho pontifikátu.
„Ján Pavol Veľký“.
Od smrti Jána Pavla II. veľa duchovných z Vatikánu, vrátane Angela kardinála Sodana vo svojej písanej verzii kázne na zádušnej omši, hovoria o zosnulom pápežovi ako o "Jánovi Pavlovi Veľkom". Talianske noviny Corriere della Sera ho dokonca nazvali „Najväčší“. Titul „Veľký“ dosiaľ nosia iba traja pápeži z prvého tisícročia, Lev Veľký, Gregor Veľký a Mikuláš Veľký. Znalci cirkevného práva tvrdia, že neexistuje oficiálny proces pre uznanie pápeža za „Veľkého“; titul sa získava na základe všeľudového a kontinuálneho používania.
Blahorečenie a kanonizácia.
Takmer okamžite po jeho smrti sa začali ozývať hlasy volajúce po čo najskoršom vyhlásení Jána Pavla II. za svätého a to tak medzi katolíckou hierarchiou, ako aj medzi veriacimi. Už na jeho pohrebe v Ríme viacerí veriaci držali transparenty s talianskou výzvou „Santo Subito“ (ihneď svätý). Tisícky veriacich zhromaždených na Námestí sv. Petra skandovali túto výzvu spolu s jeho menom v taliančine „Giovanni Paolo“ počas pohrebu. Joseph kardinál Ratzinger, ktorý celebroval svätú omšu, ukončil svoju homíliu slovami: „Môžeme si byť istí, že náš milovaný pápež teraz stojí v Božom okne, pozerá sa na nás a žehná nám.“
Toto svoje presvedčenie o tom, že Ján Pavol II. je už dnes v spoločenstve svätých u Boha, vyjadril kardinál Ratzinger, už ako pápež Benedikt XVI., veľmi rýchlo po svojom zvolení za nástupcu Jána Pavla II. Už 9. mája 2005 rozhodol neaplikovať pravidlo o päťročnej čakacej dobe po smrti, ktorá musí predchádzať procesu beatifikácie a kanonizácie.
Kanonizácii, teda vyhláseniu za svätého, predchádza vyhlásenie za blahoslaveného, a vyžaduje, aby bol kandidátovi pripísaný aspoň jeden zázrak. O prvom prípade zázraku pripisovanom Jánovi Pavlovi II. sa začalo diskutovať v Mexiku hneď po jeho smrti. V mexickej diecéze Zacatecas sa pripisuje uzdravenie dieťaťa príhovoru pápeža Jána Pavla II. Diecéza potvrdila, že o tomto prípade existujú dokumenty. Ide o Josého Herona Badilla, v čase smrti Jána Pavla II. 19-ročného. Ako 4-ročného ho postihla mimoriadne ťažká forma leukémie. Keď pápež Ján Pavol II. navštívil v roku 1990 Zacatecas, išli rodičia s týmto dieťaťom na letisko. Pomocou známych z biskupského ordinariátu dostali miesto v prvom rade. Pápež vzal dieťa do rúk, pobozkal ho a povedal mu, aby vypustilo holubicu, ktorú držalo v rukách. Táto scéna je zachytená na fotografii, ktorú vtedajší biskup a súčasný kardinál Javier Lozano Barragán neskôr ukázal v Ríme pápežovi. Porozprával mu, že to chudé dieťa na obrázku po stretnutí s ním zrazu vyzdravelo. Pre rodičov nebolo pochybností, že išlo o „zázrak pápeža“. Lekári im predtým nedávali ani najmenšiu nádej, že by ich syn mohol prežiť.
Rozhodnutie Benedikta XVI. sa stretlo u rímskych duchovných s dlhotrvajúcimi ováciami. Oznámenie urýchlenia procesu svätorečenia sa zhoduje s 24. výročím dňa, keď sa Turek Ali Ağca pokúsil na Námestí sv. Petra spáchať na Jána Pavla II. atentát.
Jána Pavol II. bol blahorečený 1. mája 2011. na námestí sv. Petra a Pavla vo Vatikáne. Pápež Benedikt XVI. stanovil sviatok bl. Jána Pavla II. v celej katolíckej cirkvi na 22. október – na výročie prevzatia pápežského úradu (1978). 
Pápež František oznámil na riadnom verejnom konzistóriu 30. septembra 2013 vo Vatikáne presný dátum svätorečenia blahoslaveného pápeža Jána Pavla II. a tiež jeho predchodcu blahoslaveného pápeža Jána XXIII. Slávnosť svätorečenia stanovil na Druhú veľkonočnú nedeľu – Nedeľu Božieho milosrdenstva 27. apríla 2014.
Rôzne.
Arcibiskup Stanisław Dziwisz bol pápežov osobný sekretár a spoločník. Bol vysvätený v roku 1963 biskupom Wojtyłom, stal sa druhým sekretárom arcibiskupa Wojtyłu v roku 1966 a hneď nato prvým sekretárom. Bol vysvätený za biskupa Jánom Pavlom II. v 1998. 
Vo svete sú mu už zasvätené mnohé katolícke chrámy. Na Slovensku je to napr. Kostol sv. Jána Pavla II. v miestnej časti Čierna Voda, ktorá je súčasťou obce Chorvátsky Grob v Bratislavskom samosprávnom kraji.
V decembri 2020 Jánovi Pavlovi udelila Bratislava čestné občianstvo.

</doc>
<doc id="1809" url="https://sk.wikipedia.org/wiki?curid=1809" title="Ján XXIII. (pápež)">
Ján XXIII. (pápež)

Svätý Ján XXIII. (), vl. menom Angelo Giuseppe Roncalli (* 25. november 1881, Sotto il Monte, Taliansko – † 3. jún 1963, Vatikán) bol taliansky duchovný a 261. rímsky pápež (v období rokov 1958 – 1963).
Ján XXIII. patril k najvýznamnejším pontifikom v cirkevných dejinách, a to nielen z duchovného ale i svetského pohľadu. Pápež s prívlastkami „dobrý pápež“ alebo „červený pápež“ sa významnou mierou podieľal na mierovom usporiadaní politických pomerov vo svete v období tzv. studenej vojny a ráznym postojom stál za odvrátením hrozby nukleárnej vojny v roku 1962. Jeho program aggiornamenta, prezentovaný na ním zvolanom druhom vatikánskom koncile, dodnes ovplyvňuje dianie v cirkevnom živote.
Životopis.
Narodil sa ako jedno z trinástich detí poľnohospodárskeho robotníka. Od roku 1892 navštevoval kňazský seminár v Bergame. Po roku vojenskej služby študoval teológiu v Ríme. V roku 1904 bol v Monte Santo vysvätený za kňaza. V rokoch 1905 – 1914 bol sekretárom biskupa v Bergame. Zároveň prednášal cirkevné dejiny a apologetiku v bergamskom seminári. Počas prvej svetovej vojny bol na fronte ako zdravotník a poľný kurát. Po vojne založil v Taliansku „študentský domov“ pre duchovné potreby mladých ľudí a bol menovaný za člena Kongregácie pre propagáciu viery. 
Prvý raz sa do pápežských služieb dostal v roku 1921, kedy ho Benedikt XV. povolal do Ríma a poveril ho zriadením pápežskej misijnej organizácie.
V roku 1925 sa stal biskupom a v tom istom roku ho Pius XI. vymenoval ako apoštolského nuncia v Bulharsku. Od roku 1935 bol apoštolským nunciom v Turecku a v Grécku. Počas druhej svetovej vojny zachránil ako nuncius v Istanbule státisíce Grékov pred smrťou hladom, keď sprostredkoval dodávky amerického obilia do oblastí obsadených nemeckými a talianskymi vojskami. Pravdepodobne zachránil aj tisíce maďarských Židov, keď im dal vystaviť nové krstné listy, na základe ktorých mohli vycestovať z krajiny. V rokoch 1944 - 1952 bol pápežským nunciom v Paríži. 
V rokoch 1946 – 1953 vykonával funkciu stáleho pozorovateľa Svätej stolice pri UNESCO. V roku 1953 sa stal kardinálom a benátskym patriarchom. V roku 1956 bol prijatý do Maltézskeho rádu vo funkcii Bailiff Zvrchovaného vojenského maltézskeho rádu. V roku 1961 na sviatok patróna rádu - sv. Jána Krstiteľa, teda 24. júna, schválil ústavu Maltézskeho rádu.
Na pápežskom stolci.
Konkláve, ktoré zvolilo kardinála Roncalliho za nového pápeža sa začalo v sobotu 25. októbra 1958. V utorok 28. októbra po jedenástich kolách hlasovania bol nový pápež, ktorý si vybral meno Ján XXIII. (v 15. storočí toto meno nosil protipápež Ján XXIII. a malo byť natrvalo vyčiarknuté z cirkevnej histórie), zvolený. Napriek tomu, že v čase voľby mal takmer sedemdesiatsedem rokov a jeho zvolenie malo byť iba prechodným riešením, pontifikát sv. Jána XXIII. bol zásadným obratom v cirkevných dejinách.
Prvoradou úlohou, ktorú si Ján XXIII. stanovil, bolo otvorenie sa cirkvi svetu, uvoľnenie vatikánskej centralizácie a obnovenie fungovania kardinálskeho konzistória. Z dlhodobého hľadiska však hlavnými bodmi jeho pontifikálneho programu bolo zvolanie rímskej synody a ekumenického koncilu a revízia cirkevného práva.
Už na prvom konzistóriu, 15. decembra 1958, zrušil takmer 400-ročné nariadenie pápeža Sixta V., ktoré stanovovalo najvyšší počet kardinálov na sedemdesiat; súčasne vymenoval naraz dvadsiatichtroch nových kardinálov, medzi nimi i prvého nebelošského (arcibiskupa Laureana Rugambwu z Tanzánie). Celkove za pôsobenia Jána XXIII. dosiahlo kardinálsku hodnosť päťdesiatpäť biskupov.
Z politického hľadiska sa Jánovým snažením podarilo nadviazať kontakty s predstaviteľmi viacerých krajín (už v prvom roku pontifikátu Jána XXIII. Svätú stolicu navštívilo viac hláv štátov, ako za celé obdobie vlády Pia XII.)
Berlínsky múr a kubánska kríza.
Obdobie pontifikátu Jána XXIII. sprevádzalo viacero významných medzinárodno-politických udalostí, do vývoja ktorých bol pápež nútený zasiahnuť. V auguste 1961 bol ako následok eskalácie napätia medzi mocenskými blokmi Berlín rozdelený múrom na dva sektory. Pápež sa s apelom na uspokojivé riešenie napätej medzinárodnej situácie obrátil na delegátov mierovej konferencie prebiehajúcej v tom čase v Belehrade. Reakciou na pápežovo posolstvo bola odpoveď sovietskeho vodcu N. S. Chruščova v novinách. Hrozba potencionálneho vojnového konfliktu bola zažehnaná.
V októbri 1962 sa svet dozvedel o rozmiestnení sovietskych balistických rakiet na Kube. Reakciou prezidenta USA J. F. Kennedyho bola námorná blokáda ostrova a zaslanie ultimáta vedeniu ZSSR, v ktorom ho pod hrozbou použitia sily vyzval na stiahnutie rakiet. Svet stál na prahu jadrovej vojny. Súčasne sa obrátil na Jána XXIII. s prosbou o zaslanie mierového posolstva N. S. Chruščovovi. V pápežových slovách adresovaných sovietskemu najvyššiemu predstaviteľovi "...naliehavo prosím hlavy štátov, aby sa neuzatvárali pred výkrikom ľudstva: Mier, mier. Urobte, prosím, všetko, čo je vo vašej moci, aby ste zachránili mier. Takto zabránite hrôzam vojny, ktorej strašné následky nevie nik predpovedať. Vyjednávajte, prosím, ďalej...“", rezonovala jeho túžba po mieri. Pozitívnu odpoveď sovietskeho vodcu prijal Vatikán 24. októbra. Ešte v ten istý deň bol s touto správou oboznámený i Kennedy, ktorý veľmi ocenil pápežove iniciatívy. Ohlas svetovej verejnosti, vyjadrujúci uspokojenie s dosiahnutým stavom, nenechal na seba dlho čakať. Slová amerického žurnalistu N. Cousinsa hovoria za všetko: "„Bol to jeden z najnepravdepodobnejších triumvirátov v dejinách. Americký prezident, komunista a pápež, ktorých dala dohromady zraniteľnosť civilizácie voči modernej sile ničenia.“"
Druhý vatikánsky koncil.
S myšlienkou usporiadania ekumenického koncilu prišiel Ján XXIII. už v januári 1959. Zbor kardinálov s týmto predsavzatím oboznámil 25. januára. S vyhlásením koncilu spojil pápež ďalšie dve významné udalosti: revíziu cirkevného práva a zvolanie prvej rímskej synody v rímskej diecéze. Synodu, prvú v dejinách Ríma zvolal do Lateránu 24. - 31. januára 1960. Stala sa akousi predohrou ku koncilu.
Zámer Jána XXIII. zvolať po takmer sto rokoch od skončenia prvého vatikánskeho koncilu ďalší celocirkevný snem sa nestretol so všeobecným uznaním. Program koncilu bol vskutku revolučný. Nadchádzajúci koncil sa nemal zaoberať iba otázkami vierouky a disciplíny. Mal tiež podať svedectvo existencie cirkvi v modernom svete. Cirkev si mala objasniť svoju úlohu a fungovanie v zmenenom svete, ktorý sa spamätával z dvoch vojen a bol rozdelený na dva nepriateľské tábory. V tomto svete cirkev strácala tradičné postavenie.
Pápežovu iniciatívu pozitívne prijala najmä široká katolícka verejnosť. Naopak, na odporcov narazila v kruhoch vatikánskej administratívy, rozpačité boli aj vysoké cirkevné autority. Zo sedemdesiatpäť kardinálov len dvadsaťšesť, i to len veľmi všeobecne, odpovedalo na pápežovu výzvu vyjadriť svoj názor a poslať návrhy na rokovanie.
Napriek problémom prípravné práce na koncile napredovali. Počas nich sa u Jána XXIII. prvý raz prejavili zdravotné problémy, kvôli ktorým neustále súril, aby bol koncil zahájený čo najskôr.
Otvorenie koncilu.
Slávnostnou bohoslužbou v bazilike sv. Petra sa začal druhý vatikánsky koncil 11. októbra 1962. Prostredníctvom rozhlasu a televízie bola na najväčšej udalosti cirkevných dejín priamo prítomná celá svetová verejnosť.
Pôvodne mal koncil trvať krátko. Ukázalo sa však, že otázok, ktoré čakajú na odpoveď je príliš veľa a názory sa rozchádzali. Keď sa začiatkom decembra 1962 skončilo prvé zasadnutie koncilu, bolo zrejmé, že otvorenia druhého zasadnutia, stanoveného na september 1963, sa pápež nedožije.
Úmrtie Jána XXIII..
V máji 1963 naplno prepukla pápežova choroba, ktorej napokon 3. júna v podvečerných hodinách podľahol.
Nástupcom Jána XXIII. na Petrovom stolci sa stal kardinál Giovanni Battista Montini (ako pápež Pavol VI.), ktorý sa rozhodol pokračovať v koncile. Zasadnutia trvali až do roku 1965.
Hodnotenie pontifikátu Jána XXIII..
Za takmer päť rokov na čele Katolíckej cirkvi Ján XXIII. zmenil cirkev viac ako všetci jeho predchodcovia za posledné polstoročie. Ján XXIII. sa do povedomia svetovej verejnosti zapísal ako pontifik, ktorý namiesto moci a disciplíny stavil na počúvanie a náklonnosť. Prirodzene inteligentný, prostý a láskavý pápež nikdy nezabúdal na svoj jednoduchý pôvod. Svojím konaním vniesol do cirkvi nového ducha zmien, ktorým narušil stáročiami nemennú skostnatenosť. Svojím humanizmom a prínosom k mierovému riešeniu globálnych problémov si získal prirodzený rešpekt a uznanie svetovej verejnosti. Za všetky tieto zásluhy bol v roku 1962 americkým týždenníkom Time ocenený titulom „Osobnosť roka“.
Blahorečenie.
Proces beatifikácie Jána XXIII. bol zavŕšený v roku 2000, keď ho pápež Ján Pavol II. slávnostne blahorečil a následne bolo jeho telo prenesené z pôvodného miesta odpočinku pod Bazilikou sv. Petra do hornej časti baziliky, kde je doteraz vystavené k verejnej úcte.
Svätorečenie.
Aj napriek chýbajúcemu druhému zázraku, rozhodol pápež František 5. júla 2013 na súkromnej audiencii prefekta Kongregácie pre kauzy svätých kardinála Angela Amata S.D.B. o svätorečení Jána XXIII. Rozhodol tak po hlasovaní kardinálov a biskupov Kongregácie pre kauzy svätých, ktorého výsledok bol v prospech svätorečenia. Dátum svätorečenia Jána XXIII. a aj Jána Pavla II. pripadol na Nedeľu Božieho milosrdenstva 27. apríla 2014. Ako relikvia bola použitá časť pápežovej pokožky odobratá pri exhumácii jeho tela pri príležitosti jeho blahorečenia v roku 2000.
Encykliky.
Ján XXIII. je autorom viacerých encyklík. Spolu s výzvami, prejavmi, rozhlasovými posolstvami a apoštolskými listami sú trvalou pamiatkou na tohto významného pontifika. Prvou jeho veľkou encyklikou bola 15. júna 1962 vydaná "Mater et Magistra" ("Matka a Učiteľka"), ktorou vyzdvihol záujem cirkvi o sociálnu skutočnosť.
Významnou encyklikou, adresovanou nielen duchovným a katolíckym veriacim bola encyklika "Pacem in Terris" ("Mier na zemi"), ktorá je pokladaná za životný odkaz pápeža Jána XXIII.

</doc>
<doc id="1810" url="https://sk.wikipedia.org/wiki?curid=1810" title="Ján Scotus Eriugena">
Ján Scotus Eriugena

Johannes Scotus Eriugena (* 810/815 – † 877) bol stredoveký filozof írskeho pôvodu pôsobiaci vo Francúzsku pri dvore Karola Holého, kde riadil jeho školu.
Bol panteista a predstaviteľ realizmu. Vychádzal z novoplatonizmu. Jeho najvýznamnejšie dielo je "O rozdelení prírody", v ktorom sa snaží podať výklad biblie. Uviedol do latinskej podoby Dionysia Pseudoareopagitu a komentoval ho. Usiloval sa o vyhradenie samostatného miesta pre filozofiu vedľa teológie. Filozofiu berie ako "partnerku" teológie.
Eriugena bol predstaviteľom krajného realizmu a jedným z najvýznamnejších mysliteľov ranej scholastiky.
Všetko, čo nejakým spôsobom existuje, nazýva natura alebo fysis, čiže príroda. Tú môžeme skúmať v štyroch rovinách: 

</doc>
<doc id="1811" url="https://sk.wikipedia.org/wiki?curid=1811" title="Ján z Kríža">
Ján z Kríža

Svätý Ján z Kríža (San Juan de la Cruz, Juan de Yepes y Álvarez) (* 24. jún 1542, Fontiveros, Španielsko – † 14. december 1591, Úbeda, Španielsko) bol španielsky mystik, v ktorého diele dosahuje španielsky mysticizmus najväčšiu intenzitu a čistotu.
Život.
Narodil sa v roku 1542 v mestečku Fontiveros v strednom Španielsku ako tretie dieťa v chudobnej rodine otcovi Gonzálesovi a matke Kataríne, rod. Alvarez. Keď mal Ján tri roky zomrel mu otec. Neskôr sa naučil písať a čítať a v roku 1559 začal študovať humanitné vedy na jezuitskom kolégiu v Medine del Campo. Po štúdiách Ján vstúpil do karmelitánskeho rádu (1563) a prijal rehoľné meno Ján od sv. Mateja. Po sľuboch odišiel na filozofické a teologické štúdia do Salamanky, kde bol v roku 1567 vysvätený na kňaza.
Počas života v Karmeli zažil aj krízu kedy chcel prestúpiť do prísnejšieho mníšskeho stavu ku kartuziánom. Ale počas uvažovania sa stretol s Teréziou od Ježiša, ktorá mala túžbu zreformovať ženskú i mužskú vetvu Karmelu. Nakoniec sa rozhodol zostať a 28. novembra 1568 zložil sľuby podľa novej reguly a prijíma nové rehoľné meno Ján z Kríža.
V roku 1571 sa stal rektorom kolégia v Alcale a v rokoch 15721577 bol spovedníkom v Ávile.
V roku 1577 bol uväznený v Tolede, pretože neposlúchol nariadenia kapituly rádu. Vo väzení zažil mystický dotyk Boha. Tento dotyk vložil do básní, ktoré sú považované za jedny z najkrajších v španielskej literatúre vôbec. 
Vo svojej poézii opísal mystickú cestu ľudskej duše k splynutiu s Bohom. Podobne ako Terézia Ježišova tlmočil svoje mystické zanietenie obrazmi žeravo erotickými. Vytvoril tak poéziu s dvojakým plánom, ktorej plný zmysel je hermeticky uzatvorený tomu, kto nemá kľúč k jej symbolike. Ján preto k svojím básňam napísal štyri prozaické komentáre, ktoré vedno tvoria ucelenú náuku mystickej teológie.
Po úteku z väzenia 15. septembra 1578 odišiel na juh Španielska, kde založil niekoľko nových kláštorov bosých karmelitánov (Beasa, Granada, Malaga, Córdoba). V roku 1591 sa zúčastnil generálnej kapituly v Madride vo funkcii generálneho definítora. 
14. decembra 1591 zomrel v kláštore v Úbede ako 49 ročný.
Uctievanie.
Podľa Rímskeho martyrológia pripadá spomienka na tohto svätca na 14. december.

</doc>
<doc id="1813" url="https://sk.wikipedia.org/wiki?curid=1813" title="Pierre Janet">
Pierre Janet

Pierre Janet (* 30. máj 1859, Paríž, Francúzsko – † 24. február 1947, Paríž) bol francúzsky psychiater, jeden zo zakladateľov vedeckej psychoterapie. 
Prvotnou podľa neho je reálna činnosť, vykonávaná v podmienkach spolupráce medzi ľuďmi. Neskôr sa z tejto činnosti stáva verbálna činnosť, prechádza do vnútornej roviny, do roviny nezvučnej (vnútornej) reči a nakoniec sa mení na zdanlivo nehmotný rozumový akt. Všetky vnútorné operácie sú transformované vonkajšie procesy a uskutočňujú ich vždy jednotlivci v podmienkach spolupráce.

</doc>
<doc id="1814" url="https://sk.wikipedia.org/wiki?curid=1814" title="Karl Jaspers">
Karl Jaspers

Karl Theodor Jaspers (* 23. február 1883, Oldenburg – † 26. február 1969, Bazilej) bol nemecký filozof, predstaviteľ existencializmu, filozof dejín.
Jaspersov názor.
"Ak sa náš život nemá rozplynúť a stratiť, musí byť v nejakom poriadku. Vo svojej každodennosti musí byť nesený nejakým všeobjímajúcim, musí dosiahnuť súlad práce, naplnenia a výnimočných okamihov, aby sa tak v opakovaní prehlboval. Potom bude totiž život, odvíjajúci sa v činnosti stále rovnakého konania, preniknutý istým naladením, vďaka ktorému bude vedieť, že má zmysel. Vo vedomí sveta i seba samých sme akoby chránení, nachádzame svoju pôdu v dejinách, do ktorých patríme, sme chránení vo svojom vlastnom živote spomienkami a vernosťou.
"Taký poriadok môže jednotlivec nájsť vo svete, v ktorom je skrytý, v cirkvi, ktorá formuje a oduševňuje veľké kroky od narodenia až po smrť i každodenné maličkosti."

</doc>
<doc id="1815" url="https://sk.wikipedia.org/wiki?curid=1815" title="Ježiš Kristus">
Ježiš Kristus

Ježiš Kristus (iné mená pozri v kapitole Meno; * asi 6 až 4 pred Kr., Herodovo kráľovstvo – † 30 až 33, Jeruzalem) bol židovský pocestný kazateľ z 1. storočia. Je ústrednou postavou kresťanstva, najväčšieho náboženstva na svete. Kresťania ho považujú za Mesiáša, Spasiteľa ľudstva a Božieho Syna. Od dátumu Ježišovho narodenia, hoci nepresne vypočítaného, sa tradične odvodzuje dnes používaný kresťanský letopočet. Ježiš verejne pôsobil asi od roku 28 ako pocestný kazateľ v oblasti dnešného Izraela a západného brehu Jordánu. Hlásal skorý príchod Božieho kráľovstva a vyzýval k obráteniu a pokániu. Okolo roku 30 ho Rimania na naliehanie Židov v Jeruzaleme ukrižovali. 
Meno.
Zoznam mien.
Slovenské mená tejto osoby sú: Ježiš Kristus, [v pravosláví] Isus Christos, Ježiš Nazaretský, Ježiš z Nazareta (staršie aj: Ježiš z Nazaretu), Ježiš Galilejský, Ježiš, Kristus, Kristus Pán, Pán Ježiš, Pomazaný, Mesiáš, Vykupiteľ (sveta), Spasiteľ (sveta) ; zastarano alebo nárečovo "Jéžiš (Kristus)"; zastarano "Jezu(s)", "Jésus", "Ježyš", "Jezuš", "Krystus".
Komentár k niektorým menám.
Meno "Ježiš" pochádza z gréckeho mena "Ἰησοῦς" (Iésous, iný prepis: Iésús) polatinčeného v stredovekých verziách Biblie. Tvar Iésous sa uvádza v gréckej Septuaginte ako prepis hebrejského mena "Jehošua" alebo skrátene "Ješua" (Jahve je spasenie, Spasiteľ, Záchranca). Jeho pôvodné meno bolo s istou pravdepodobnosťou aramejské, ale nezachovalo sa – no je dôvod veriť, že bolo hebrejské, ako je uvedené. Toto meno bolo v tom čase v oblasti, v ktorej Ježiš žil, veľmi rozšírené.
Ježiš sa nazýva aj "Ježiš Nazaretský" (alebo "z Nazareta") podľa mesta Nazaret, kde prežil detstvo.
Kresťania ho nazývajú aj "Ježiš Kristus" (lat. "Iesus Christus"; hebr. ישוע, ישו Joszue; aram. ܝܫܘܥ, ܝܫܘ Jeszua = "JHWH"; gréc. Ιησους Χριστος - Iésous Christos). "Kristus" však pôvodne nie je meno, ale titul pochádzajúci z gréckeho "Christós" (grécky: Χριστός), čo znamená "Pomazaný". Toto slovo je pravdepodobne prekladom hebrejského "Mesiáš" (heb. מָׁשִיַח), čo doslovne znamená „pomazaný Jahvem“ resp. „pomazaný Bohom“.
Starí kresťania často Ježiša nevolali "Christos", ale používali grécke "Chrestos", čo znamená "dobrý". Toto bolo zároveň bežné grécke meno, hlavne u spodných vrstiev a otrokov (kde sa kresťanstvo zozačiatku najviac šírilo). Túto formu mena spomínajú už najstarší zachovaní kresťanskí autori: Justín Mučeník (Apol., I, 4), Klement Alexandrijský (Strom., II, iv, 18), Tertullianus (Adv. Gentes, II), a Lactantius (Int. Div., IV, vii, 5). Najstarší zachovaný datovaný kresťanský nápis (318) taktiež obsahuje túto formu. Dve najstaršie zachované biblie zo štvrtého storočia (Codex Vaticanus a Codex Sinaticus) nazývajú kresťanov „chrestianos“ a „chreistianos“. V niektorých jazykoch (vrátane slovenčiny, alebo francúzštiny) sa doteraz Kresťania nazývajú slovom s „e“, nie slovom odvodeným od slova „Kristus“.
Ježiš v Novom zákone.
O Ježišovi Kristovi sa v Biblii hovorí zvlášť v 4 kánonických evanjeliách uvedených v Novom zákone. Biblia hovorí, že Ježiš bol židovský učiteľ, ktorý kázal evanjelium, uzdravoval choroby a vyháňal démonov mocou Ducha Svätého (Mt 9,35; Sk 10,38). Uvádza sa tu, že Ježiš sa narodil z panny menom Mária a že bol nevinne odsúdený Pontským Pilátom na žiadosť židovskej veľrady. Evanjeliá ďalej uvádzajú, že Ježiš zomrel na kríži pri Jeruzaleme. Ďalej sa tu uvádza, že na tretí deň po svojej smrti vstal zmŕtvych. Po zmŕtvychvstaní sa ukázal apoštolom a iným ľuďom a na 40. deň vystúpil na nebesia. Podľa Biblie jeho smrť a vzkriesenie priniesli spasenie každému, kto v neho uverí.
Evanjeliá pridávajú tieto tvrdenia:
Ježišovo pôsobenie zaznamenané v evanjeliách možno zhrnúť nasledujúcimi udalosťami:
Ježišov pôvod a detstvo.
Evanjeliá uvádzajú Ježišov rodokmeň siahajúci až k Adamovi. Narodil sa v Betleheme panne menom Mária, ktorá ho počala zo Svätého Ducha. Za jeho pozemského otca bol považovaný Jozef Nazaretský, ktorý bol tesárom. Po Ježišovom narodení sa mu prišli pokloniť Mudrci z východu. Kráľ Herodes sa po správe od nich rozhodol povraždiť všetky deti v Betleheme. Jozef po varovaní, ktoré dostal vo sne prostredníctvom anjela, zobral Máriu a Ježiša a utiekli na istý čas do Egypta. Po návrate z Egypta sa usadili v Nazarete. Ako dvanásťročný sa raz Ježiš počas sviatkov Márii a Jozefovi stratil. Našli ho až po troch dňoch v jeruzalemskom chráme, kde sa rozprával s dospelými Židmi, a tí žasli nad jeho múdrosťou.
Účinkovanie v Galilei a v okolitých krajoch.
Verejné vystúpenie Ježiša sa začalo Jánovým pokrstením Ježiša v Jordáne. Pri krste zostúpil na Ježiša v podobe holubice Svätý Duch a z neba zaznel hlas hovoriaci "Ty si môj milovaný Syn, v tebe mám zaľúbenie". Po krste zaviedol Duch Ježiša do pustatiny, kde sa 40 dní postil a kde ho pokúšal diabol.
Zázraky.
Prvý zázrak vykonal na svadbe v Káne, kde premenil vodu na víno. Neskôr v Káne uzdravil aj syna kráľovského úradníka. Na začiatku svojho verejného pôsobenia povolal aj prvých učeníkov. Vyvolil si predovšetkým dvanástich apoštolov.
Počas svojho pôsobenia Ježiš vykonal aj zázrak rozmnoženia chlebov a rýb. Druhýkrát tak urobil tiež.
Uzdravenia.
Ježiš vykonal aj mnoho uzdravení. Uzdravil napr. Petrovu svokru, malomocného, porazeného, človeka s vyschnutou rukou, hluchonemého, slepého v Betsaide, slepého od narodenia.
Učenie.
Pri príležitosti reči na vrchu sú zaznamenané mnohé časti jeho učenia. Patria medzi ne napr. blahoslavenstvá. Vyzýva ku konaniu dobrých skutkov. Ježiš vyhlasuje, že neprišiel zrušiť Zákon alebo Prorokov, ale ich naplniť. Podáva tu aj výklad prikázaní Zákona. Vyzýva nielen na lásku k blížnym, ale aj k nepriateľom a k modlitbe za nich.
Svojich učeníkov učil, ako sa majú modliť. Naučil ich modlitbu Otče náš. Pri modlitbe a postení varuje pred pokryteckým správaním.
Kriesenie mŕtvych.
Počas svojho účinkovania okrem uzdravení niekoľkokrát aj vzkriesil mŕtvych. Keď sa Ježiš priblížil k bráne mesta Naim, práve vynášali mŕtveho mládenca. Ježišovi prišlo ľúto jeho matky, ktorá bola vdovou, a mládenca vzkriesil. Ďalší prípad bolo vzkriesenie Jairovej dcéry, Lazára, brata Márie a Marty, vzkriesil, keď už bol Lazár 4 dni v hrobe.
Podobenstvá.
Evanjeliá zaznamenávajú aj podobenstvá, ktoré povedal počas svojho účinkovania, napr. podobenstvo o rozsievačovi, o kúkoli, o Samaritánovi, o milosrdnom otcovi (známe tiež ako podobenstvo o márnotratnom synovi).
Vyháňanie zlých duchov.
V gerazskom kraji vyslobodil posadnutého. V tom človekovi bolo mnoho zlých duchov, ktorých Ježiš poslal do čriedy svíň, ktorá sa tam pásla. Keď nečistí duchovia vošli do svíň, celá črieda sa hnala dolu vrchom do mora. Obyvatelia kraja ho však začali prosiť, aby odišiel z ich kraja. Vyslobodil aj ďalšieho posadnutého, ktorý bol nemý.
Božstvo Ježiša.
Ešte pred svojím utrpením vystúpil s Petrom, Jakubom a Jánom na vysoký vrch a tam sa pred nimi premenil. Zjavili sa pritom aj Mojžiš a Eliáš a zhovárali sa s ním. Z jasného oblaku, ktorý ich zahalil, zaznel hlas: "Toto je môj milovaný Syn, v ktorom mám zaľúbenie; počúvajte ho".
Evanjeliá zaznamenávajú, že Ježiš je Boží Syn.
Ešte pred svojím posledným príchodom do Jeruzalema Ježiš predpovedal svoju smrť.
Ježišovo účinkovanie v Jeruzaleme a umučenie.
Pred svojím utrpením vošiel na oslici a osliatku do Jeruzalema a zástupy mu volali: "Hosana, Synovi Dávidovmu".
V Jeruzaleme povedal aj svoje podobenstvo o zlých vinohradníkoch.
Jeho protivníci ho chceli podchytiť v reči ohľadom platenia dane cisárovi. So saducejmi mal spor o vzkriesení.
Vo svojej eschatologickej reči Ježiš varoval učeníkov pred tým, že budú prenasledovaní. Spomína v nej aj znamenia, ktoré budú predchádzať príchod Syna človeka.
Ježišovo umučenie.
Judáš Iškariotský, jeden z Dvanástich, sľúbil veľkňazom, že Ježiša zradí, za čo mu oni sľúbili peniaze - 30 strieborných, čo bola cena otroka. Pri veľkonočnej večeri Ježiš lámal chlieb, vzdával vďaky a hovoril "Toto je moje telo, ktoré sa dáva za vás. Toto robte na moju pamiatku". Potom išli na Olivovú horu, kde ho židia zajali.
Po zajatí priviedli Ježiša pred veľradu a zháňali svedectvo, ako by ho mohli odsúdiť na smrť.
Potom ho vzali pred Piláta, ktorý ho dal zbičovať a vydal na ukrižovanie.
Vojaci ho potom korunovali tŕním a vyviedli na Golgotu na ukrižovanie. Keď ho ukrižovali, spolu s ním ukrižovali aj dvoch zločincov. Keď Ježiš zomrel, roztrhla sa chrámová opona, triasla sa zem a mnohé telá zosnulých svätých vstali z mŕtvych.
Po Ježišovej smrti si Jozef z Arimatey vyžiadal od Piláta Ježišovo telo a pochoval ho do hrobu vytesaného do skaly.
Nájdenie prázdneho hrobu a zjavenie sa vzkrieseného Ježiša.
Keď prešla sobota po Ježišovom ukrižovaní, prišli k jeho hrobu Mária Magdaléna a iné ženy, aby pomazali jeho mŕtve telo. Boli ustarostené o to, kto im odvalí kameň od vchodu do hrobu. Nastalo veľké zemetrasenie, lebo z neba zostúpil anjel a odvalil kameň. Strážnici zo strachu z neho strnuli a zostali ako mŕtvi. Anjel ženám povedal, že vie, že hľadajú Ježiša, ktorý bol ukrižovaný, no ten vstal z mŕtvych, ako povedal, a šiel pred nimi do Galilei. Tam ho uvidia.
Ježiš bol po zmŕtvychvstaní s tými ženami, s apoštolmi a s veľkým množstvom ďalších ľudí. Napokon na 40. deň vystúpil do neba.
Historický pohľad na Ježiša.
Dátum narodenia a úmrtia.
Nepoznáme presný dátum jeho narodenia, ani jeho smrti. Niekoľko časových údajov z evanjelií poskytuje ostatne oporné body pre približné zaradenie biblických udalostí do rámca starých dejín.
Narodenie Ježiša sa kladie do obdobia od 6 pred Kr. do roku 6, v Betleheme. Biblia neponúka práve mnoho oporných bodov pre výpočet narodenia. Evanjeliá Marka a Jána nehovoria o narodení nič, a evanjelium Matúša a evanjelium Lukáša podávajú navzájom rôzne príbehy o jeho narodení. Najdôležitejšie sú tri nasledovné miesta: Mt 2,11; Lk 1,15; 2,1 a nasl. Podľa toho pripadlo Ježišovo narodenie do doby kráľa Herodesa, teda pred rok 4 pred Kr. Tomu však odporuje zmienka o Quiriniovom sčítaní v Lk 2,2, ktoré bolo v roku 6 po Kr. Viac sa s istotou nedá povedať, pretože histórie detstva nie sú historickými prameňmi. Keď sa na ne nazeralo ešte historicky, myslelo sa, že dátum Ježišovho narodenia musí pripadnúť aspoň dva roky pred dátum Herodesovej smrti. Tak sa prišlo na rok 6/7 pred Kr. Lebo mudrci – tak sa argumentovalo – potrebovali istý čas do svojho príchodu do Jeruzalema. Rovnako pobyt Svätej rodiny v Egypte trval zaiste nejakú dobu. Zdá sa, že aj pozabíjanie všetkých chlapcov až do dvoch rokov hovorí za časový úsek dvoch rokov.
V súčasnosti sa ukazuje, že určenie Herodesovej smrti na rok 4 pred Kr. bolo možno nesprávne, pretože bolo určené na základe údaju o zatmení Mesiaca krátko pred Herodesovou smrťou. Takéto zatmenie však nastalo (dva razy) aj v roku 1 pred Kr. Toto posúva Ježišovo narodenie bližšie k začiatku nášho letopočtu.
Ohľadne dátumu narodenia v ranom kresťanstve existovali rôzne tradície. Niektorí kresťania narodenie Ježiša neoslavovali a odmietali takéto oslavy ako pohanský zvyk. Medzi tými čo oslavovali, najrozšírenejší bol dátum 6. januára, a neskôr sa do popredia dostal dátum 25. decembra (ale zďaleka neboli jediné). Obidva však vychádzajú z povery že bohovia sa rodia (resp. sú počatí) a umierajú v rovnaký deň. V tomto prípade za "zrod Krista" považovalo počatie (oplodnenie Márie Duchom Svätým), a samotné narodenie teda pripadalo o 9 mesiacov neskôr. Pre dátum narodenia 6. január by počatie a smrť Krista takto vyšla na 6. apríl, ktorý bol tradičným začiatkom sviatku ukrižovania, a ktorý sedí na ukrižovanie počas sviatku Pesah v roku 30 po Kr.. Pri dátume narodenia 25. decembra (zimný slnovrat) počatie a ukrižovanie pripadá na 25. marca (jarná rovnodennosť). Toto datovanie vychádza zo slnečnej symboliky (Ježiša Kresťania v tomto období často identifikovali so slnkom), ako hovorí najstarší dokument spomínajúci tento dátum, "De Pascha Computus". Najstaršia priama zmienka o 25. decembri ako dátume jeho narodenia pochádza až zo štvrtého storočia, za vlády prokresťanského cisára Konštantína, a ten istý dokument hovorí o 25. decembri aj ako o oslavách pohanského božstva "neporaziteľného slnka", "Sol Invictus". Dátum 25. december sa postupne rozširuje, najmä na západe Rímskej ríše. V oblastiach na východe Rímskej ríše, kde bola cisárova moc menšia, sa doteraz zachoval dátum 6. január.
Úmrtie sa podľa biblických údajov kladie do obdobia rokov 31 – 36 v Jeruzaleme. Opornými bodmi sú nasledovné údaje:
V súčasnosti najviac akceptované dátumy Kristovho ukrižovania sú piatky 7. apríla 30 a 3. apríla 33. Biblickým prameňom (ak sa v nich uvedené časové údaje plne akceptujú) viac vyhovuje druhý dátum (viď. vyššie).
Pramene.
Všetky záznamy, kde sa spomína Ježiš alebo Ježišovi stúpenci, pochádzajú z obdobia až po jeho smrti. To sa týka aj Nového zákona.
Biblické pramene.
Významným podkladom pre tvrdenie o Ježišovej historickej existencii je samotná Biblia, ktorá je kresťanmi považovaná za autentický materiál z nasledovných dôvodov:
Čím je čas kratší a počet rukopisných kópií vyšší, tým je dielo autentickejšie. Z nasledujúceho porovnania je na prvý pohľad jasné, že texty Novej zmluvy autentickosťou vysoko prevyšujú ktorýkoľvek zo starovekých dokumentov.
Žiadny z uvedených dokumentov staroveku sa svojimi údajmi veľmi nepribližuje k údajom Novozmluvných textov. Historici nespochybňujú autentickosť uvedených starovekých textov, ale Biblie často áno, hoci zväčša z ideologických dôvodov. Na druhom mieste spoľahlivosti je Homérova “Ilias”, a to s iba 643 rukopisnými kópiami a s časovým rozpätím iba 500 rokov od napísania diela až do času, keď vznikla najstaršia dosiaľ zachovaná kópia.
Mimobiblické pramene.
Okrem Biblie existuje niekoľko prameňov, ktoré spomínajú existenciu osoby Ježiša Krista. Žiaden z ich autorov však nebol jeho súčasníkom. Najdôležitejšie z nich sú texty židovského dejepisca Jozefa Flávia, ktorý vo svojich spisoch okrem iného tvrdí: "V tomto čase tam bol Ježiš, múdry človek, ak je vôbec legitímne ho nazývať človekom". Existuje tiež názor, že táto pasáž bola do diela pridaná neskôr nejakým príliš horlivým kresťanským opisovačom, keďže pasáž je evidentne pro-kresťanská a Flávius bol farizej. 
Rímsky historik Tacitus okolo roku 115 v diele "Annales", v súvislosti s Neronovou perzekúciou hovorí, ako kresťania, ktorých už bol „veľký zástup“ ("ingens multitudo"), si odvodili svoj názov "z nejakého Krista, ktorý bol odsúdený za vlády Tibéria prokurátorom v Judei, Pontiom Pilátom" . Hlavný spor sa vedie o to či Tacitus čerpal túto informáciu od kresťanov (a teda nie je nezávislým zdrojom) alebo čerpal z rímskych archívov. Tacitus je všeobecne známy ako veľmi dôsledný a skeptický historik, ale tu nesprávne uvádza, že Pilát bol prokurátor a nie prefekt.
Ďalší dôležitý zdroj informácii o Ježišovi a rannom kresťanstve môže byť nájdený v listoch Plinia mladšieho cisárovi Trajanovi. Plinius bol správcom Bitánie v malej Ázii. V jednom z jeho listov datovaným roku 112 nášho letopočtu, si pýta od Trajana radu, ako správne previesť legálne súdne konanie proti obvineným z kresťanstva. Plinius hovorí, že to potrebuje konzultovať s cisárom, pretože boli obvinení ľudia rôzneho veku, postavenia a pohlavia.
Na jednom mieste vo svojom liste odhaľuje informácie, ktoré získal o kresťanoch:
"„Schádzali sa v určitý deň pred úsvitom, spievali piesne na oslavu Krista ako Boha a zaväzovali sa prísahou, nie k nejakému zločinu, ale že sa nedopustia krádeží, lúpeží ani cudzoložstviev, že dodržia dané slovo a nezaprú majetok im zverený, keď budú požiadaní o jeho vrátenie. Potom sa rozchádzali a opäť sa stretávali k požívaniu pokrmu, úplne obyčajného a nevinného.“"
Napokon, Suetonius, vo svojom opise Claudia, hovorí o židoch, ktorí boli vyhnaní z Ríma kvôli tomu, že vytvorili rozruch podnietený nejakým "Chrestom" ("impulsore Chresto"), čo biblickí učenci považujú za chybu alebo preklep miesto "Kristom". Popisovaná udalosť sa zvyčajne identifikuje s popisom dvoch židov vyhnaných z Ríma v Skutkoch Apoštolov 18.2. "Chrestus" bolo síce bežné grécke meno, ale vieme že veľká časť kresťanov nazývala Ježiša týmto menom, nie slovom "Kristus".
Názory na Ježiša Krista.
Kresťanstvo.
Väčšina kresťanov verí, že Ježiš je božský a vo svojej podstate rovný Bohu Otcovi ako druhá osoba Trojice (Jn 1,1; 8,58; 10,30).
Kresťanstvo: "odmietol byť politickým vodcom, ale ponúkol oslobodenie od hriechu a jeho dôsledkov: neustanovuje pozemské izraelské kráľovstvo, ale kráľovstvo Božie. Ježiš je definitívnym Božím zdelením. Boh v ňom neoznamuje niečo, ale sám seba. Nielen tým, čo hovorí, ale celým svojim konaním, ba celou svojou osobnou históriou je Ježiš oznámením Boha. V ňom je Boh s nami. Ako Božie sebazdelenie bol Ježiš označený ako Slovo, ktoré sa stalo telom".
Katolicizmus: "má byť poznaný a jeho poznaním majú byť všetci ľudia zachránení – to chce Boh[...]. Preto je nevyhnutné, aby Kristus bol hlásaný všetkým národom a všetkým ľuďom, aby tak zjavenie dospelo do všetkých končín sveta".
Ostatné.
Tri božie podstaty – Otec, Syn a Duch Svätý, sú podľa "Arianizmu" tri rozdielne bytosti. Ide o prvé ekumenické vyznanie (do zásahu cisára Konštantína). Arianisti popierali Božstvo Ježiša Krista.
"Marción" (cca 110 po Kr.) nedokázal nájsť spoločný jazyk pre pomstychtivého boha Starého zákona a mierumilovného boha Nového zákona. Odmietol spisy Starého zákona a učil, že Ježiš nebol Synom Boha Židov. Katolícka encyklopédia považuje stúpencov marcionizmu za "azda najnebezpečnejších nepriateľov, akých kresťanstvo kedy poznalo." Marcionizmus nespochybňoval svätú Trojicu alebo cirkev, ale prepojenie medzi rôznymi tvárami Boha, ktorý mal byť spoločný pre židov aj kresťanov.
V "islame" je Ježiš (nazývaný Isa) chápaný ako jeden z najvýznamnejších prorokov.
"Manicheizmus" hovorí, že "nebol nikdy skutočným človekom, vždy bol iba Bohom a zomrel v zdanlivom tele".

</doc>
<doc id="1816" url="https://sk.wikipedia.org/wiki?curid=1816" title="Carl Gustav Jung">
Carl Gustav Jung

Carl Gustav Jung (26. júla 1875 Kesswil, Švajčiarsko – 6. júna 1961 Küsnacht, Švajčiarsko) bol švajčiarsky lekár, psychiater a psychoterapeut, zakladateľ analytickej psychológie. Jeho prínos pre psychiatriu a psychológiu spočíva v pochopení ľudskej psychiky na pozadí sveta snov, umenia, mytológie, náboženstva a filozofie. Má významný podiel na skúmaní príčin a liečbe schizofrénie.
Ako syn protestantského farára prežíval všetky otcove pochybnosti spojené s vierou. Ako veľmi senzitívne dieťa sa často oddával osobnej imaginácii, pri ktorej sa pokúšal nadviazať kontakt s Bohom. Vzhľadom na veľké množstvo duchovných hodnostárov v rodine sa predpokladalo, že aj jeho dráha pôjde v otcových stopách. Potom, čo objavil v ranej dospelosti filozofiu a literatúru, rozhodol sa vymaniť z rodinnej tradície a zapísal sa na štúdium medicíny a psychiatrie.
Mladosť a štúdiá.
Carl Gustav Jung sa narodil 26. júla 1875 v meste Kesswil v švajčiarskej oblasti Thurgau. Jeho otec tu pracoval ako evanjelický farár. Carl Gustav po maturite začal študovať v Bazileji medicínu, ktorú ukončil zložením štátnej skúšky v roku 1900. V roku 1902 promoval na Dr. medicíny s témou „K psychológii a patológii tak isto okultnými fenoménmi“. Rozhodol sa špecializovať na psychiatriu a v decembri toho istého roku dostal asistentské miesto u Eugena Bleulera na Psychiatrickej klinike "Burghölzli" v Zürichu. Od roku 1905 do 1909 bol vrchným lekárom v "Burghölzli". V rokoch 1905 až 1913 pracoval aj ako súkromný docent na univerzite v Zürichu. Od roku 1906 sa verejne stal prívržencom psychoanalýzy Sigmunda Freuda, ktorého v roku 1907 aj osobne spoznal. Kvôli osobným nezhodám so svojím nadriadeným Bleulerom opustil v roku 1909 kliniku a otvoril si súkromnú prax v Küsnacht pri Zürichu. V marci 1910 mu bola v Nürnberg udelená pocta, stal sa 1. prezidentom novozaloženého „Medzinárodného psychoanalytického spoločenstva“. Tento post zastával štyri roky.
Univerzita v Zürichu.
Univerzita v Zürichu mala svoju klinickú bázu v Burghölzli a Jung sa stal jej lekárom v roku 1900. Ústav viedol Eugen Bleuler, ktorý sa zaoberal skôr tradičným deskriptívnym skúmaním duševných chorôb. V opozícii k filozofickej psychológii sa Jung zaoberal experimentálnou psychológiou, v ktorej odvodzoval zákony s rovnakou platnosťou ako vo vede. So svojim spolupracovníkom Franzom Riklinom významne prepracovali Bleulerom používaný asociačný test, rozšírili zoznam podnetných slov i asociačných párov. Asociačný test pre Junga predstavoval bránu k obsahom nevedomých komplexov v ľudskej psychike. V rozprávaniach duševne chorých nachádzal podobnosti s mýtmi a túto zhodu chápal ako prejav spoločnej základne individuálnej imaginácie a vedomia celej ľudskej rasy. Študoval mytológiu a zbieral materiál preludov, halucinácií a snov pacientov, ktoré sa mu zdali byť pre túto teóriu relevantné.
Spolupráca a priateľstvo s Freudom.
V určitom slova zmysle sa hovorí o vzťahu učiteľa a žiaka, ale spoluprácu Junga s Freudom charakterizuje predovšetkým dôvera a priateľstvo. Jung sa prvýkrát stretol s Freudom v roku 1907, ich spolupráca trvala do roku 1912. Pre Freuda znamenal Jung najinšpiratívnejší prvok svojho psychoanalytického hnutia, predovšetkým sa zhodovali vo výskumoch v oblasti hystérie. Freudovská psychoanalýza, ktorá sa zameriavala na sexuálny pôvod neurózy, sa však zdala Jungovi príliš obmedzená, chcel pracovať s "trajektóriou" neurózy a jej implikáciami pre budúci vývoj pacienta. Aj Freudovo poňatie komplexu ako akéhosi sexuálneho rezídua z psychických zážitkov skorého detstva mu pripadalo ako silne obmedzujúce.
Objav fantázií americkej spisovateľky Frank Millerovej ho privádza k podvedomým tvorivým imagináciám, mytologickým snom a fantáziám, ktoré mali neosobný charakter. Subjekt sa vracia k archaickej mimoslovnej forme výrazu. Kým pre Freuda bol symbolizmus z väčšej časti dôsledkom historického a kultúrneho kontextu, Jung kládol na tieto faktory minimálny dôraz a zameral sa na neosobnú vrstvu ľudskej duše, ktorú nazval kolektívne nevedomie. Tu sa začali zo spoločnej cesty rozchádzať. V roku 1912 vydáva Jung štúdiu "Symboly premeny", kde odmieta Freudov prílišný dôraz na sexualitu a na príklade symbolizmu vízií Frank Millerovej rozširuje poňatie libida ako všeobecnej psychickej a životnej energie zameranej na cieľ. Freud nebol schopný prijať čokoľvek, čo by nebolo v zhode s jeho teóriou, ktorú už medzitým povýšil na dogmu.
Vzťah Freuda a Junga nemal iba vedecké, ale aj osobné pozadie. Freud sa rozhodol Junga adoptovať a "podľa vzoru patriarchov ho pomazať "in patribus infidelium" – v zemi neveriacich". To neskôr znamenalo problém ako sa vymaniť z otcovskej autority, a to hlavne vo chvíli, keď sa objavil vzťah konkurencie.
Charakteristika Jungovej hlbinnej psychológie.
Rok 1913 bol pre Junga zlomový. Po sérii apokalyptických snov a vízií rezignoval na prednášky na univerzite, v roku 1914 sa vzdáva funkcie prezidenta Medzinárodnej psychoanalytickej spoločnosti, na čele ktorej stál od roku 1911. V tomto období sa venuje prevažne práci na svojich teoretických štúdiách, zakladá úzky krúžok Psychologického klubu, venuje sa súkromnej terapeutickej praxi, ale predovšetkým zdokonaľuje svoju techniku, ako komunikovať so svojím nevedomím. Nadväzuje tak na svoje rané zážitky z detskej imaginácie. Učí sa personifikovať fenomény nevedomia, počúvať ich hlas, a tým ich urobiť uchopiteľnými pre vedomie. Dochádza k postulátu, že v individuálnej mysli existujú prvky, ktoré jej nepatria, resp. nie sú jej vlastným výtvorom.
Vedomie a nevedomie.
Jung sa snažil zachytiť a popísať nejakú praktickú metodiku, ako sa človek môže vysporiadať so svojím nevedomím. Bol si vedomý toho, že náboženské filozofie, metafyzické systémy alebo symbolická imaginácia pracujú s týmto faktom. Psychologické výpovede majú rovnakú váhu ako výpovede vedeckého rázu, akými disponuje napríklad fyzika. Jung v tejto súvislosti zavádza pojem psychickej reality, ktorú moderné osvietené poňatie človeka odkazuje mimo skutočnosť. Neustále sa snaží zdôrazňovať empirickú povahu duševných výpovedí a zároveň si je vedomý, že pre moderný vedecký názor nebude jednoduché tento fakt prijať. Poukazuje na nebezpečenstvo vyplývajúce z oddelenia psychického sveta od racionalisticky chápanej skutočnosti. Na mnohých miestach vyslovil predtuchu nebezpečného vplyvu nespracovaných nevedomých archetypov, ktorá sa mu splnila druhou svetovou vojnou.
V týchto úvahách dospel Jung k podstatnému zisteniu, že vedomie a nevedomie sa k sebe správajú komplementárne. Podľa vzoru matematiky vytvoril pojem transcendentnej funkcie, faktor vedomia a faktor nevedomia tvoria jednu psychickú funkciu, podobne ako reálna a imaginárna zložka tvoria komplexné číslo. Rôzne varianty vzťahu vedomých a nevedomých faktorov sú charakteristické pre rôzne typy duševného ochorenia.
Jung pracoval na koncepcii psychologických typov. Zaviedol dvojitú kategóriu povahy podľa zamerania libida, introvertnú (orientovaná do svojho vnútra) a extrovertnú (orientovanú na vonkajší svet). Neskôr klasifikáciu doplnil o štyri základné funkcie ľudskej psychiky (myslenie, cit, vnímanie, intuícia). V tejto súvislosti hovorí o diferenciácii (rozlíšení) jednotlivých funkcií, pričom najmenej diferencovaná psychická funkcia patrí u jednotlivca do oblasti osobného nevedomia.
Symbolizmus nevedomých projekcií.
V roku 1923 začína Jung stavbu veže v Bollingene, obydlia, ktoré je žijúcim dôkazom jeho ďalšieho objavu, psychického stredu v ľudskej duši – Self čiže Bytostné Ja. Bollingenská veža, ktorú psychológ neustále vlastnými silami rozširoval, nebola len miestom stretávania sa s rôznymi osobnosťami, ale predovšetkým symbolickým vyjadrením osobného rastu k celistvosti, kombináciou praktickej životnej orientácie a spracovaním snovej imaginatívnej látky. Pracuje presne v intenciách svojho zistenia, že projekciou nevedomých obsahov do reality sa stávajú obsahmi viditeľnými. Stavba týmto prekračovala svoj symbolický význam.
Koncom 20. rokov začína Jung štúdium alchymistického symbolizmu, obracia sa k starým filozofickým majstrom (Majster Eckhart, Paracelsus, Augustín z Hippa ai.), skúma kresťanstvo, jeho heretické hnutia a symbolizmus, sám sa zúčastňuje objavenia gnostických zvitkov z egyptského Nag Hammádí. Na pôde religionistického spolku Eranos sa stretáva s Mirceom Eliadom, Károlom Kerényim. S Richardom Wilhelmom pracuje na interpretácii Tajomstva zlatého kvetu, ezoterického textu čínskeho taoizmu, píše úvod k čínskej knihe premien I-ťing.
Všetky získané materiály a znalosti trvale konfrontoval so svojou praxou psychiatra, jeho spektrum klientely sa pohybovalo od obyčajných pacientov psychiatrického ústavu v Küsnachtu po známe i zámožné osobnosti (dcéra Jamesa Joyca, spisovateľ Hermann Hesse, dcéra Johna D. Rockefellera). Usporadúval prednášky, písal články do odborných časopisov, študoval myslenie primitívnych afrických kmeňov.
Bytostné Ja.
Na Bazilejskej univerzite sa v roku 1943 stáva riadnym profesorom lekárskej psychológie, bez toho, aby prerušil svoju psychiatrickú prax. Jeho široký záber vedomostí mu umožňoval vyjadrovať sa fundovane k súdobému dianiu. Často sa vracal k svojim textom a prepracovával ich vo svetle svojich novonadobudnutých skúseností s religióznymi a ezoterickými systémami. Symbolika alchymistických obrazových sérií ho privádza ku koncepcii dvojice archetypov animus/anima, pričom mužskému svetu tvorí nevedomý protiklad anima (ženská časť duše) a naopak. Tretí prvok, persona, je maskou, ktorá robí na ostatných ľudí určitý dojem a súčasne zakrýva pravú povahu jedinca a vyvoláva u iných dojem uznávania požadovaného správania. Rieši tým problém princípu spojenia osobnej nezávislosti a spoločenskej akceptácie. Rozvíjaním symboliky dochádzajú adepti alchýmie ku kontaktu s nevedomím a ich psychický stred vo vedomom ja sa presúva smerom k Self. Rovnakú charakteristiku našiel Jung pri snovej imaginácii, čo iba podporilo teóriu o zameranosti ľudskej psychiky na cieľ (teleológie), ktorý nazval procesom individualizácie a stotožnil ho s vytvorením psychického stredu v Bytostnom Ja. Ako nástroj takto zameranej terapie použil aktívnu imagináciu, pri ktorej klienti často spracovávali svoje vízie do obrazov, ktoré podľa vzoru mandál východu zobrazujú psychickú celistvosť osobnosti v poriadku kozmu.
Jung svoje myšlienky na vývoj ľudskej duše neoddeľuje od biologickej evolúcie človeka. Nikdy však samostatne netematizuje evolučnú teóriu a vždy sa drží svojho psychologického uhla pohľadu. Ako psychologickú nutnosť v rámci vývoja ľudského myslenia videl napríklad prijatie štvrtej nevedomej psychickej funkcie do oblasti psychológie vedomia, takže ho vyhlásenie dogmy o nanebovzatí Panny Márie pápežom Piom XII. v novembri 1950 nijako neprekvapilo, a to práve s ohľadom na náuku o Najsvätejšej Trojici. V súvislosti s pojmom synchronicity (nepríčinnom spojení dejov) bol kontaktovaný fyzikom Wolfgangom Paulim kvôli možnosti analógie pri prechodových dejoch elementárnych častíc. Pri tejto príležitosti prekročil i niektoré vedecké paradigmy, keď v súvislosti so synchronicitou uvažuje, že psyché nemusí byť viazaná na mozog, nie je lokalizovaná v priestore alebo, že je priestor psychicky relatívny.
Kritika.
Jungova práca nebola prijímaná bez výhrad. Pred modernou vedou musel stále dokazovať empirickú povahu svojich zistení a bol často obviňovaný z ezoterizmu. Z opačnej strany ho napríklad židovský filozof Martin Buber kritizoval za prílišné zatemňovanie Boha gnostickou špekuláciou. Častá výčitka teológov smeruje k psychologizujúcemu poňatiu Boha, ktorý ako autonómny psychický obsah nemá žiadnu realitu mimo ľudskej psyché. K tejto výčitke sa Jung vyjadroval mnohoznačne, vždy so zreteľom na svoje psychologické zameranie. V korešpondencii s anglickým dominikánom Victorom Whitom došlo napriek k všetkým sympatiám k nezhode pri otázke "privatio boni". Zlo podľa Junga patrí do celku skutočnosti a nemožno ho redukovať na nedostatok dobra, a i tu nachádza pre toto tvrdenie psychologické zdôvodnenie.
Pokračovanie Jungových myšlienok.
Jungova analytická psychológia je všeobecne použiteľná a neobmedzuje sa iba na určité psychologické typy, ale rešpektuje akúkoľvek povahu človeka. Získala si celý rad ctiteľov a žiakov, ktorí pokračovali v Jungovom diele. V roku 1948 bol založený Inštitút C. G. Junga, ako reakcia na vzrastajúci záujem o rozvíjanie a spoluprácu na myšlienkach analytickej psychológie. Jung si bol vedomý skutočnosti, že jeho objavy ho prekročili a z analytickej psychológie sa stalo hnutie. Dnes sa inštitút orientuje ako tréningové centrum analytikov a psychoterapeutov, slúži ako miesto k stretnutiu študentov, vedcov a učiteľov. Podobne v Londýne bola založená Spoločnosť pre analytickú psychológiu.

</doc>
<doc id="1817" url="https://sk.wikipedia.org/wiki?curid=1817" title="Justinián">
Justinián

Justinián (iné mená: Justinian; po grécky: Justinianos/Justiniános/Jústiniános, I(o)ustinianos/I(o)ustiniános/Iústiniános; po latinsky: Justianianus, Iustinianus)

</doc>
<doc id="1818" url="https://sk.wikipedia.org/wiki?curid=1818" title="Eino Kaila">
Eino Kaila

Eino Kaila (* 9. august 1890 – † 31. júl 1958) bol fínsky filozof, predstaviteľ pozitivisticky orientovanej analytickej filozofie. Učiteľ G. H. von Wrighta.

</doc>
<doc id="1819" url="https://sk.wikipedia.org/wiki?curid=1819" title="Wilhelm Kamlah">
Wilhelm Kamlah

Wilhelm Kamlah (* 3. september 1905, Hohendorf, Nemecko – † 24. september 1976, Erlangen) bol nemecký filozof, predstaviteľ erlangenskej školy.
Štúdoval muzikológiu, dejiny a filozofiu. Stal sa asistentom v Historickom seminári Göttingenskej univerzity. Počas nacistického režimu zbavený možnosti učiť. V roku 1945 sa stal docentom a neskôr mimoriadnym profesorom pre filozofiu v Göttingene a Hannoveri. V roku 1954 potom riadnym profesorom na Erlangenskej univerzite.

</doc>
<doc id="1823" url="https://sk.wikipedia.org/wiki?curid=1823" title="Karneades z Kyrény">
Karneades z Kyrény

Karneades z Kyrény alebo Karneadés z Kyrény (asi 214/213 pred Kr., Kyréné – 129/128 pred Kr., Atény) bol starogrécky filozof, predstaviteľ tzv. novej (podľa inej klasifikácie strednej) Akadémie, na ktorej čele stál v rokoch 164/60 – 137/6. 
V roku 156/155 prišiel do Ríma s diplomatickým poslaním spoločne so stoikom Diogenom zo Seleukeie a s peripatetikom Kritolaom. Svoj pobyt využili títo filozofi na popularizáciu filozofických myšlienok medzi mladými Rimanmi. Ukážku svojej filozofickej metódy predviedol Karneades v Ríme tým spôsobom, že jeden deň hovoril v prospech spravodlivosti, druhý deň proti nej. V starobe oslepol a vzdal sa vedenia školy.
Karneades bol majstrom v polemike a kritike. Vyvracal najmä názory stoika Chrysippa a v tejto suvislosti o sebe s humorom vravel: „Keby nebolo Chrysippa, nebolo by ani mňa.“ (Obmena známej vety, vyjadrujúcej Chrysippove zásluhy o stou.) Karneades pokračoval v skeptickej línii, začatej v Akadémii Arkesilaom. Podal prenikavú kritiku možností poznania, najmä ostro polemizoval proti stoickému kritériu pravdy, tzv. kataleptickej predstave". Karneades sám považoval pravdu za nepoznateľnú a odporúčal uspokojovať sa, najmä pre oblasť konania, s pravdepodobnosťou. Ostrej kritike podrobil aj stoickú teológiu (dôkazy o existencii bohov) a etiku. 
Svoje filozofické názory literárne nezaznamenal; urobili to jeho žiaci, najmä Kleitomachos. Najpočetnejšie správy o Karneadovom učení sa zachovali u Cicera a Sexta Empirika.

</doc>
<doc id="1824" url="https://sk.wikipedia.org/wiki?curid=1824" title="Hans Kelsen">
Hans Kelsen

Hans Kelsen (* 11. október 1881, Praha† 19. apríl 1973, Berkeley, Kalifornia, USA) bol rakúsky právnik, právny teoretik a štátovedec, čelný predstaviteľ právneho normativizmu, respektíve zakladateľ jeho odnože zvanej rýdza (čistá) náuka právna (nem. "Reine Rechtslehre"). Patrí medzi najvýznamnejších právnych teoretikov 20. storočia. 
Medzi jeho najvýznamnejšie diela patria "Čistá právna náuka" a "Všeobecná teória noriem" či "The Law of United Nations." 
Život.
Pochádzal zo židovskej rodiny. Narodil sa v roku 1881 v Prahe, no už krátko na to sa rodina presťahovala do Viedne, kde aj získal vzdelanie. Hoci bol zrejme agnostikom, konvertoval v roku 1905 z vlastnej vôle na katolicizmus. Po ukončení právnického štúdia (1906) sa venoval vedeckej dráhe v odbore ústavné právo a právna teória. V roku 1911 habilitoval na viedenskej právnickej fakulte. Počas prvej svetovej vojny pôsobil ako poradca na ministerstve vojny. V roku 1918 sa stal profesorom ústavného práva a od roku 1919 sa aktívne podieľal na tvorbe ústavy prvej Rakúskej republiky.
V rokoch 1921 až 1930 bol sudcom rakúskeho ústavného súdu. Po zániku jeho mandátu sa nechcel ďalej uchádzať o pozíciu sudcu a odišiel pôsobiť na Kolínsku univerzitu. V roku 1933 bol však z univerzity prepustený a presídlil do Ženevy, kde pôsobil na Universitaire des Hautes Etudes Internationales, kde vydal aj svoje najvýznamnejšie dielo o čistej náuke právnej. Popri tom pôsobil aj v Prahe.
V roku 1940 do USA. Prednášal na univerzitách v Harvarde a Berkeley. V tomto období sa výraznejšie venoval medzinárodnému právu. Zomrel v roku 1973 v USA. 
Dielo.
Kelsen napísal takmer 400 diel.
Výber
V slovenčine
Pocty.
V roku 1971 založila pri príležitosti jeho 90-tich narodenín rakúska vláda Inštitút Hansa Kelsena vo Viedni. V roku 1984 bola odhalená jeho busta na Viedenskej univerzite.

</doc>
<doc id="1825" url="https://sk.wikipedia.org/wiki?curid=1825" title="Kapila">
Kapila

Kapila bol indický filozof, mních, ktorému sa pripisujú sútry systému sánkhja.

</doc>
<doc id="1826" url="https://sk.wikipedia.org/wiki?curid=1826" title="Károly Kerényi">
Károly Kerényi

Károly Kerényi (iné mená: Karl Kerényi, Carl Kerényi; * 19. január 1897, Temešvár, Rakúsko-Uhorsko – † 14. apríl 1973, Kilchberg, Švajčiarsko) bol maďarsko-švajčiarsky klasický filológ, religionista a mytológ, žiak C. G. Junga.

</doc>
<doc id="1827" url="https://sk.wikipedia.org/wiki?curid=1827" title="Kritolaos z Fasélidy">
Kritolaos z Fasélidy

Kritolaos z Fasélidy alebo Kritoláos z Fasélidy (2. storočie pred Kr.) bol grécky filozof, predstaviteľ peripatetizmu.
V roku 155 prišiel do Ríma spolu s akademikom Karneadom a stoikom Diogenom zo Seleukeie z Atén s diplomatickým poslaním. Všetci využili dlhší pobyt na prednáškovú činnosť, ktorá vzbudila veľký obdiv i odpor.

</doc>
<doc id="1828" url="https://sk.wikipedia.org/wiki?curid=1828" title="Diogenes zo Seleukeie">
Diogenes zo Seleukeie

Diogenes/Diogenés zo Seleukeie (* okolo 240 pred Kr. – † pred 150 pred Kr., Seleukeia v Babylonii ?) bol grécky filozof, predstaviteľ stoickej školy, žiak Chrysippov.
Roku 156/5 pred Kr. prišiel spolu s Karneadom a peripatetikom Kritolaom z Fasélidy do Ríma, kde sa zaslúžil o popularizáciu stoicizmu medzi rímskou aristokraciou. Jeho najvýznamnejším žiakom bol Panaitios. 

</doc>
<doc id="1829" url="https://sk.wikipedia.org/wiki?curid=1829" title="Panaitios (filozof)">
Panaitios (filozof)

Panaitios (* okolo 185 pred Kr., Lindos, Rodos – † asi 109 pred Kr., Atény) bol grécky filozof, prvý predstaviteľ tzv. strednej Stoy.
Pochádzal z aristorkatického rodu, ktorého členovia vynikli vo vojne, športových hrách a verejnom živote. Ako mládý muž bol žiakom gramatika Kratéta z Mallu, v Aténach počúval Diogena zo Seleukeie a Antipatra z Tarsu. Kľúčovou udalosťou v Panaitiovom živote bolo nadviazanie styku s najvplyvnejším Rimanom vtedajšej doby Scipionom Aemilianom a jeho helénofilským kruhom. Kedy a za akých okolností sa Panaitios s Scipionom zoznámil, nie je známe.
Ako sprostredkovateľ poznania gréckej filozofie zohral Panaitios v rímskej kultúre významnú úlohu.

</doc>
<doc id="1830" url="https://sk.wikipedia.org/wiki?curid=1830" title="Stoa">
Stoa

Stoa môže byť:
STOA môže byť skratka pre:

</doc>
<doc id="1833" url="https://sk.wikipedia.org/wiki?curid=1833" title="Jung">
Jung



</doc>
<doc id="1834" url="https://sk.wikipedia.org/wiki?curid=1834" title="Zuzana Kiczková">
Zuzana Kiczková

Zuzana Kiczková (* 1951) je slovenská filozofka.
Ťažisko jej výskumného záujmu tvoria filozofické a metodologické problémy biológie (najmä evolučnej teórie a genetiky), problematika vedeckého obrazu sveta a feministickej filozofie.

</doc>
<doc id="1835" url="https://sk.wikipedia.org/wiki?curid=1835" title="Cicero">
Cicero

Cicero môže byť:

</doc>
<doc id="1836" url="https://sk.wikipedia.org/wiki?curid=1836" title="František Matouš Klácel">
František Matouš Klácel

František Matouš Klácel (* 7. apríl 1808, Česká Třebová – † 17. marec 1882, Belle Plaine, Iowa, USA) bol český filozof a teológ, publicista a básnik, národný buditeľ, stúpenec Hegelovej filozofie. Venoval sa problematike budúcnosti ľudstva.
Klácel je autorom prvej českej sústavne napísanej etiky (Dobrověda, 1847).

</doc>
<doc id="1837" url="https://sk.wikipedia.org/wiki?curid=1837" title="Kleanthes z Assu">
Kleanthes z Assu

Kleanthes z Assu alebo Kleanthés z Assu alebo Kleantes z Assu (* približne 331 – † 232 pred Kr.) bol grécky filozof, spoluzakladateľ stoicizmu. Za svetový princíp považoval Slnko.

</doc>
<doc id="1838" url="https://sk.wikipedia.org/wiki?curid=1838" title="Kleitomachos">
Kleitomachos

Kleitomachos bol starogrécky filozof, predstaviteľ stredného skepticizmu, žiak Karneadov.

</doc>
<doc id="1839" url="https://sk.wikipedia.org/wiki?curid=1839" title="Ján Kocka">
Ján Kocka

Doc. PhDr. Ján Kocka, CSc. (* 11. september 1927, Hnúšťa) je slovenský filozof, člen Katedry filozofie a dejín filozofie FF UK v Bratislave, univerzitný profesor.
Životopis.
Roku 1952 získal na Filozofickej fakulte UK titul PhDr. Následne roku 1960 titul Csc. a roku 1962 docentúru. V rokoch 1952 – 72 pôsobil na Katedre filozofie Filozofickej fakulty UK v Bratislave. Roku 1972 bol z politických príčin prepustený. Následne pracoval v Múzeu pedagogiky pri Pedagogickej knižnici v Bratislave. Roku 1991 bol rehabilitovaný a vrátil sa na FF Univerzity Komenského, kde pôsobil až do roku 1993, kedy odišiel do dôchodku. 

</doc>
<doc id="1840" url="https://sk.wikipedia.org/wiki?curid=1840" title="Arthur Koestler">
Arthur Koestler

Arthur Koestler (* 5. september 1905, Budapešť, Maďarsko – † 3. marec 1983, Londýn, Spojené kráľovstvo) bol maďarský spisovateľ, politický aktivista a spoločenský filozof.
Koestler o človeku rozumnom.
Homo sapiens je obeťou nespočetných chýb evolúcie: také chyby môžu negatívne ovplyvniť
vývoj mozgu. K nápadným symptómom duševnej choroby, ktoré sa zdajú byť pre náš
rod endemické, sú:
Ak sú symptómy našej patológie druhovo špecifické, t. zn. výlučne ľudské, musíme pre ne hľadať vysvetlenie výlučne v ľudskej oblasti.
Obrysy diagnózy sú: je explozívny rast ľudského neokortexu a jeho nedostatočná kontrola mozgového koreňa; trvajúca bezmocnosť novorodencov a z toho vyplývajúce ich nekritické podriaďovanie sa autorite; dvojaké prekliatie jazyka ako nástroja demagógie a ako bariéry medzi národmi; objavenie smrti a rozum preťažujúci strach pred ňou.

</doc>
<doc id="1841" url="https://sk.wikipedia.org/wiki?curid=1841" title="Ján Kollár">
Ján Kollár

Ján Kollár (* 29. júl 1793, Mošovce – † 24. január 1852, Viedeň) bol slovenský politik, básnik, spisovateľ, evanjelický kňaz, ideológ slovenského a predstaviteľ českého a slovenského národného obrodenia, jazykovedec. Patril k zásadným osobnostiam hlásiacim sa k politickému programu panslavismu. Písal aj pod pseudonymom "Čechobratr Protištúrsky". Je po ňom pomenovaná planétka (20991) Jánkollár.
Život.
Pochádzal z roľnícko-remeselníckej rodiny. Študoval v Mošovciach, na gymnáziách v Kremnici (18061808), Banskej Bystrici (18101811) a v rokoch 18121815 na evanjelickom lýceu v Bratislave. Po štúdiách v Bratislave prechodne pôsobil ako vychovávateľ v rodine Ľ. Kolbenhayera v Banskej Bystrici, kde roku 1816 zložil kandidátsku skúšku u superintendenta A. Lovicha, ktorá bola podmienkou pre získanie štipendia na štúdium v Nemecku. Následne pokračoval v štúdiu evanjelickej teológie na univerzite v Jene (18171819). Tu sa oboznámil s nemeckou mládežou, na ktorej sa mu páčila jej idea zjednotenia Nemecka, ale vyčítal jej silný nacionalizmus. V Jene sa vykryštalizovalo jeho teologické a filozofické myslenie, postavené na európskej osvietenskej filozofii a nemeckej teológii.
Od roku 1819 začína jeho tridsaťročné pôsobenie v Pešti, kde bol evanjelickým farárom (18191848). Veľký evanjelický chrám na dnešnom Deákovom námestí, kde pôsobil, sa stal dôležitým centrom národného života pešťbudínskych Slovákov. Tu konfirmoval aj Sándora Petőfiho, či Lajosa Kossutha. Pamätnú tabuľu tu umiestnili v roku 2011. V roku 1835 sa oženil s dcérou evanjelického farára Friderikou Schmidtovou (ktorú spoznal už v roku 1817). Jeho osobné priateľské kontakty so Štúrom a jeho priateľmi rázne narušilo zavedenie novej slovenčiny, ktorú ostro kritizoval. Počas a po revolučných udalostiach 1848/1849 pôsobil vo Viedni v službách cisárskeho dvora ako „dôverník vlády pre otázky Slovenska“, podal návrh na samosprávu Slovenska a na slovenské školy s českým vyučovacím jazykom. V roku 1849 bol (ako odmena Slovákom za účasť v revolúcii na strane Viedne proti Maďarom) vymenovaný za mimoriadneho profesora slovanskej archeológie na univerzite vo Viedni. Zameriaval sa na archeologické výskumy.
Rodný dom Jána Kollára s výnimkou kamennej sýpky, postavenej Kollárovým otcom, bol drevený. Rodný dom bol malý, s jedným okienkom na námestie.
Dňa 16. augusta 1863 sa v Ševcovskej ulici v Mošovciach rozšíril požiar. Okrem iných zhorel aj Kollárov rodný dom, z ktorého sa dodnes zachovala iba spomínaná kamenná sýpka. V nej bola v roku 1974 vytvorená a roku 1982 reinštalovaná pamätná izba. Jej expozícia stručne zachytáva v chronologickom usporiadaní život a dielo tejto významnej osobnosti, podobne ako aj dokumentárny film Ján Kollár (z cyklu Osobnosti náboženského života, Slovenská televízia 2002, scenár Eva Tkáčiková, réžia Fedor Bartko) .
Tvorba a názory.
Bol teoretikom a propagátorom slovanskej vzájomnosti a česko-slovenskej jazykovej jednoty. Opieral sa o princípy Herderovej a Hegelovej filozofie dejín. Utvoril ucelenú filozofickú koncepciu slovanských dejín, ktorá ovplyvnila nielen slovenské, ale aj iné slovanské národné hnutia. Bol tiež výborným básnikom, slavistom, kazateľom. Za svoju prácu dostal medaily a diplomy. Napísal 86 básní. Na svojej fare v Pešti prijímal vzdelancov a literatúru pokladal za ich záležitosti, preto zotrvával pri češtine, hoci revolučné časy žiadali obrátiť sa k ľudu v jeho reči. Tak vznikol rozpor medzi Kollárom a Štúrom. Okrem písania poézie i prózy sa venoval i zbieraniu ľudových piesní v spolupráci s Pavlom Jozefom Šafárikom a Jánom Blahoslavom-Benediktim.
Filozofické postoje.
Filozofické postoje Jána Kollára rozoberá podrobnejšie Viktor Timura. Pri otázke vzťahu medzi prírodou a človekom sa inšpiroval, tak ako celá Generácia Všeslávie, Herderovou myšlienkou, podľa ktorej sú zákony sveta a jeho smerovanie spojené s božou múdrosťou (teologická aplikácia poznatkov vedy na chápanie sveta).Úroveň skutočnosti je daná stupňom rozvoja a rovnováhy síl, telies a bytostí na ceste k harmónii a dokonalosti. Timura ďalej uvádza, že podľa Kollára je človek jednotou tela a duše, rozumom preniká do skutočnosti a postupne poznáva, ako napomáhať poriadku, usporiadanosti, harmónii. Kollár vníma ľudskosť (lidskost) ako ľudský rod a v druhom rade ako to, čo ľuďom a človečenstvu je primerané (protiklad surovosti, divokosti a nevzdelanosti). Zmyslom ľudskej existencie je usilovanie o šťastie človečenstva, čo Kollára spája tak s Kuzmánym ako aj s ďalšími predstaviteľmi Generácie Všeslávie. Podľa Kollára je u iných národov ľudskosť poriadená národnosti, no u Slovanov národnosť podriadená humanite. Uskutočnenie ľudskosti je spájané s realizovaním vyššej formy slobody. 

</doc>
<doc id="1842" url="https://sk.wikipedia.org/wiki?curid=1842" title="Jan Amos Komenský">
Jan Amos Komenský

Jan Amos Komenský ( ; * 28. marec 1592, Slovácko† 15. november 1670, Amsterdam, Nizozemsko) bol český a moravský (ale prisvojujú si ho aj Maďari, Slováci, Nemci a pod.) biskup Jednoty bratskej, pedagóg, jazykovedec, prírodovedec, humanista, filozof a politik. Mal slovenských predkov. Jeho priezvisko je pravdepodobne odvodené od obce Komňa v okrese Uherské Hradiště.
Vyštudoval teológiu a bol ordinovaný za duchovného Jednoty bratskej. Táto cirkev patrila k protestantským cirkvám v Čechách a hlásila sa k husitským tradíciám. Neskôr sa stal jej biskupom. 
Po porážke českých stavov v bitke na Bielej hore sa Komenský musel skrývať pred cisárskymi vojskami. V tom čase mu na mor zomrela manželka i dve deti. Východisko z trpkej situácie hľadal v práci. Vtedy začal pracovať na svojej knihe "Labyrint světa a ráj srdce."
V roku 1628 opustil Moravu a pustil sa putovať po Európe. Finančne ho pri tom podporovala bohatá šľachta, ktorá si vážila jeho prácu. Zavádzal úplne nové spôsoby v školskej dochádzke. Hlásal, že školská dochádzka musí byť povinná pre každé dieťa, či je bystré alebo hlúpe, bohaté alebo chudobné. Preslávil sa na svoju dobu revolučnými tvrdeniami „opakovanie je matkou múdrosti“ a „škola hrou“.
Jeho filozofia sa nazýva pansofia. Ústrednou filozofickou ideou J. A. Komenského je myšlienka jednej harmónie ovládajúcej celý kozmos. Komenského filozofické úvahy sa sústreďujú na súvislosť zmyslu všetkého bytia.
Tak ako je pre prístup F. Bacona k svetu príznačná indukcia, a pre R. Descarta evidentná dedukcia, tak je pre Komenského typický postup synkritickou metódou.
Deň jeho narodenia, 28. marec, je na Slovensku a v Česku Dňom učiteľov; Svetový deň učiteľov pripadá na 8. október.
Citát.
Podľa Komenského je dieťa predmet, ale aj vzor pravej obnovy. 

</doc>
<doc id="1843" url="https://sk.wikipedia.org/wiki?curid=1843" title="Ján Komorovský">
Ján Komorovský

Ján Komorovský (* 2. jún 1924, Trenčín – † 20. marec 2012, Trenčín) bol zakladateľská osobnosť slovenskej religionistiky, profesor Univerzity Komenského v Bratislave. Ján Komorovský založil Slovenskú spoločnosť pre štúdium náboženstiev a "Hieron", prvý religionistický časopis na Slovensku.
Životopis.
Svoju akademickú dráhu Ján Komorovský začal štúdium rusistiky na Filozofickej fakulte Univerzity Komenského v roku 1945. V roku 1954 nastúpil ako odborný asistent na tamojšiu Katedru rusistiky. Svoje záujmy „"profiloval aj smerom k širšiemu slovanskému a slovenskému folklóru"“. V roku 1955 sa zúčastnil s pracovníkmi Národopisného ústavu SAV svojho prvého terénneho výskumu v rámci výskumu družstevnej dediny na Horehroní. Aj z týchto poznatkov vyšlo Komorovského prvé knižné dielo: "Kráľ Matej Korvín v ľudovej prozaickej slovesnosti" (1957). V diele použil „"historicko-porovnávaciu metódu A. N. Veselovského"“, ktorá bola odmietaná marxistami. Už o dva roky však musel z katedry odísť. Dôvodom bolo podľa Komorovského aj zrušenie bratislavskej Vysokej školy pedagogickej a potreba presunúť politické kádre na nové miesta.
Uplatnenie našiel na krátko ako redaktor vo Vydavateľstve poľnohospodárskej literatúry, neskôr sa zamestnal vo vtedajších Závodoch K. J. Vorošilova v Dubnici nad Váhom (neskôr Závody ťažkého strojárstva). Tam pracoval ako zástupca vynálezcov pri patentovom konaní. Pri pracovných povinnostiach v Prahe navštevoval knižnicu Clementina, Poľské kultúrne stredisko a rôzne antikvariáty z ktorých si donášal relignionistické knihy. Religionistika nebola v tom čase uznávaná ako veda. Za svoju prvú religionistickú publikáciu považuje Komorovský svoj príspevok do publikácie "Světové mytologie" v roku 1971. Do nej napísal štúdiu "Mytológia ako náboženstvo a folklór", ktorá bola založená na jeho koncepcii náboženstva. V tom čase mohol už po uvolnení situácie opäť pracovať na Filozofickej fakulte. V roku 1969 bol znovuprijatý ako samostatný vedecký pracovník do Kabinetu etnológie. Tam sa venoval slovanským témam, ktoré sa však prekrývali aj s religionistickými: slovanská svatba, duchovná kultúra Slovanov a iné. V roku 1975 bol pri normalizačných čistkách z fakulty znova vylúčený. Vrátiť sa mohol až po zmene režimu po roku 1989. 
Po vylúčení pracoval v Ústave mechanizácie odevnej výroby v Trenčíne, jeho práca "Tradičná svadba u Slovanov" predsa len vyšla. Podľa Komorovského „"vtedajší dekan FF UK trval na tom, že práce na vydaní Tradičnej svadby u Slovanov treba zastaviť, ale, našťastie, prorektor pre edičnú činnosť prof. Brožík knihu pred útokmi statočne ubránil"“. Komorovskému postupne vyšli ďalšie knihy mytologického zamerania "Amazonky" (1983) "Prometeus. Mytologické paralely" (1986) a "Únoscovia ohňa" (1986).
Zmena režimu priniesla aj zmeny vo vede a vzdelávaní. Komorovský sa mohol vrátiť do akademického prostredia, v roku 1990 začal viesť religionistické kurzy na Filozofickej fakulte. V roku 1992 tam zakladá religionistiku ako samostatný odbor vo všetkých úrovniach vysokoškolského štúdia. Vtedy vzniklo na FiF UK Oddelenie religionistiky ako súčasť Katedry etnológie. Po odchode zakladateľa na dôchodok, Komorovského žiak Milan Kováč zavŕšil snahy o osamostatnenie katedry v roku 2003.
Po revolúcii mohla v roku 1990 vzniknúť aj Společnost pro štúdium náboženství, ktorú viedol profesor Jan Heller. Slovenských religionistov zastupoval Komorovský. V roku 1992 vzhľadom na blížiace sa delenie štátu bola rozdelená aj táto spoločnosť a v Bratislave vznikla Slovenská spoločnosť pre štúdium náboženstiev. Prvým predsedom sa stal Ján Komorovský. Ján Komorovský bol 13. decembra 2010 valným zhromaždením opäť zvolený za predsedu Slovenskej spoločnosti pre štúdium náboženstiev a v tejto funkcii zotrval až do svojej smrti.

</doc>
<doc id="1844" url="https://sk.wikipedia.org/wiki?curid=1844" title="Konštantín Filozof">
Konštantín Filozof

Konštantín Filozof (; * 827, Solún, Grécko – † 14. február 869, Rím), tesne pred smrťou prijal mníšske meno Cyril resp. zastarano: "Cyrill" (, ) bol byzantský filozof, kňaz, teológ, misionár, mních, jazykovedec, prekladateľ a hymnograf, zakladateľ slovanského písomníctva, brat Metoda.
Životopis.
Nižšie vzdelanie dostal vo svojom rodisku. V približne štrnástich rokoch stratil otca. Ďalšie vzdelanie mu zabezpečil Theoktist, cisársky kancelár (logotét). Ten povolal mladíka v roku 842 alebo 843 na cisársku odbornú školu do Carihradu, kde sa v tom období vzdelával aj mladý cisár Michal III. Po ukončení štúdií bol menovaný chartofylaxom (knihovníkom a v podstate tajomníkom) konštantínopolského patriarchu Ignáca. Konštantín bol ešte pred nástupom do funkcie asi v roku 849 vysvätený za kňaza. Po krátkom čase sa vzdal vysokého postu a odišiel do monastiera pri Bosporskej úžine. Potom prednášal filozofiu na cisárskej univerzite v Konštantínopole a neskôr odišiel na kratšiu dobu do monastiera na hore Olymp. Bol popredným členom Fótiovho intelektuálneho kruhu a Fótiovým dobrým priateľom. 
V rokoch 861 – 862 sa zúčastnil byzantského diplomatického posolstva ku Chazarom, 863 ho spolu s bratom Metodom byzantský cisár Michal III. poveril misiou na Veľkú Moravu (od 863/864). V Ríme dosiahli u pápeža Hadriána II. schválenie slovanskej liturgie aj pre západnú cirkev. V Ríme sa s podlomeným zdravím utiahol do monastiera pri chráme sv. Praxedy a prijal mníšske meno Cyril. Prácou vysilený predčasne zomrel 42-ročný a bol pochovaný v chráme sv. Klimenta (bazilike San Clemente) v Ríme.
Ďalšie podrobnosti o období od roku 861 pozri v článku Cyril a Metod.

</doc>
<doc id="1845" url="https://sk.wikipedia.org/wiki?curid=1845" title="Georgij Konisskij">
Georgij Konisskij

Georgij Konisskij (* 1717 – † 1795) bol ukrajinský a bieloruský filozof a spisovateľ, kazateľ, náboženské a kultúrne osobnosť.
Pochádzal z shlyahetskouj ukrajinského kozáckého rodu Konysky.
Vzdelanie získal na Kyjevskej Akadémii (1728-1743).
1745 sa stal profesorom na Akadémii, učil l piyityku, rétoriku, filozofiu.
1751 (podľa iných zdrojov v roku 1752), sa stal rektorom v Kyjeve akadémie.

</doc>
<doc id="1846" url="https://sk.wikipedia.org/wiki?curid=1846" title="Karel Kosík">
Karel Kosík

Karel Kosík (* 26. jún 1926, Praha – † 21. február 2003) bol český komunistický politik a filozof, ktorý reflektoval protiklad medzi revolučnou teóriou marxizmu a praxou uplatňovania moci.
Bol čelným propagandistom myšlienky komunizmu z radov tzv. "pracujúcej inteligencie". V roku 1952 sa intenzívne osobne zapojil do kampane, ktorá viedla k jednému z najrozsiahlejších zinscenovaných procesov v komunistickom tábore a ktorá odsúdila tzv. "kozmopolitných zločincov a rozvracačov" z radov KSČ na tresty smrti v známom procese s Rudolfom Slánskym.
V rokoch 1968–1969 bol členom ÚV KSČ.

</doc>
<doc id="1847" url="https://sk.wikipedia.org/wiki?curid=1847" title="Mikuláš Kopernik">
Mikuláš Kopernik

Mikuláš Kopernik (po česky a staršie po slovensky: Mikuláš Koperník [t.j. s dlhým í], v dobovej nemčine: Niklas Koppernigk, v modernej nemčine: Nikolaus Kopernikus, polatinčená podoba: Nicolaus Cop(p)ernicus, v modernej poľštine: Mikołaj Kopernik; * 19. február 1473, Toruň, Kráľovské Prusko – † 24. máj 1543, Frombork, Kráľovské Prusko) bol astronóm, matematik, filozof, humanista, kanonik v katolíckej cirkvi a ekonóm, ktorý pôsobil na území Poľska. Bol to významný predstaviteľ renesančnej filozofie; nahradil geocentrický obraz sveta heliocentrickým. 
Kopernikovo učenie obsahovalo kinematickú schému slnečnej sústavy, ktorá sa stala začiatkom vývinu nebeskej mechaniky a umožnila aplikovať pojmy zemskej mechaniky na kozmos. V Kopernikovom učení sa začalo zbližovanie astronómie so zemskou mechanikou.
Pôvod.
Jeho materinským jazykom bola nemčina a obaja rodičia boli Nemci. 
Mestá, v ktorých sa narodil a zomrel, patrili v tom čase (od roku 1466) do Kráľovského Pruska, čo bolo špecifické územie uznávajúce zvrchovanosť poľského kráľa, ale inak majúce (v tom čase ešte) vlastný snem a vlastného správcu. 
Mesto Toruň bolo navyše v tom čase členom Hanzy a fungovalo ako do značnej miery nezávislé územie pod ochranou poľského kráľa.
Heliocentrizmus.
Mikuláš Kopernik bol veľmi dobrý pozorovateľ oblohy, dokázal z faktov dedukovať správne závery. Všimol si, že vnútorné planéty sa na oblohe ukazujú len na rannej a večernej oblohe, vonkajšie planéty sú viditeľné aj cez hlbokú noc. Z tohto pozorovania usúdil poznatok, že centrom slnečnej sústavy nie je Zem, ako si v tej dobe mysleli všetci učenci, ale Slnko, okolo ktorého sa pohybujú planéty po kruhových dráhach. Tomuto systému hovoríme heliocentrizmus. Svoje poznanie stihol detailne rozpracovať vo svojej najznámejšej knihe "De revolutionibus orbium coelestium", v ktorej dôkladne spochybnil geocentrizmus. Kniha vyšla v roku jeho úmrtia.
Hrob.
Po smrti bol pochovaný vo Fromborskej katedrále pri oltári, o ktorý sa staral, ako bolo zvykom u kanonikov. Nebolo však známe, ktorý oltár mal na starosti. Poľskí archeológovia hľadali jeho hrob v katedrále mnoho rokov a 3. novembra 2005 oznámili, že v auguste nájdená lebka s veľkou pravdepodobnosťou patrila Mikulášovi Kopernikovi. Dôkazom má byť počítačová rekonštrukcia tváre v Ústrednom kriminalistickom laboratóriu vo Varšave. Stopercentnú istotu však nešlo dosiahnuť, pretože chýbali testy DNA jeho potomkov (ako duchovný nemohol mať Kopernik deti). Autentickosť pozostatkov bola preukázaná až v roku 2008, keď poľskí vedci s pomocou švédskych kolegov porovnali DNA vlasu z knihy, ktorú Kopernik vlastnil, a DNA jeho zuba z objaveného hrobu.

</doc>
<doc id="1849" url="https://sk.wikipedia.org/wiki?curid=1849" title="Alexandre Koyré">
Alexandre Koyré

Alexandre Koyré (* 29. august 1892, Taganrog - † 28. apríl 1964, Paríž) bol francúzsky historik vedy - antikumulativista (vývin vedy sa vyznačuje mutáciami ľudského intelektu) a zakladateľ internalizmu.

</doc>
<doc id="1850" url="https://sk.wikipedia.org/wiki?curid=1850" title="Victor Kraft">
Victor Kraft

Victor Kraft (* 4. júl 1880, Viedeň, Rakúsko-Uhorsko – † 3. január 1975, Viedeň, Rakúsko) bol rakúsky filozof, profesor na Viedenskej univerzite, pôvodne člen Viedenského krúžku.
Postupne sa vzďaľoval teóriám Viedenského krúžku a podroboval ho kritike (najmä jeho hodnotový relativizmus).

</doc>
<doc id="1851" url="https://sk.wikipedia.org/wiki?curid=1851" title="Karl Christian Friedrich Krause">
Karl Christian Friedrich Krause

Karl Christian Friedrich Krause (* 6. máj 1781, Eisenberg, Nemecko – † 27. september 1832, Mníchov) bol nemecký filozof - panenteista (aj zaviedol tento výraz), žiak Fichteho a Schellinga.
Duch a telo stoja voči sebe v protiklade a vzájomne na seba pôsobia. Im nadriadeným celkom je Boh ako podstata, absolútno, ako to, čo je skutočné. Preto filozofia musí začínať nazeraním podstaty (Wesenslehre). Cieľom vývinu ľudstva je zväzok národov (Völkerbund). Krause nadobudol veľký vplyv v Belgicku, Španielsku a Južnej Amerike; v mnohých iberoamerických krajinách ho až do druhej svetovej vojny považovali za hlavného predstaviteľa nemeckej filozofie.

</doc>
<doc id="1852" url="https://sk.wikipedia.org/wiki?curid=1852" title="Krates z Téb">
Krates z Téb

Krates z Téb alebo Kratés z Téb (;* asi 365 – † 285 pred Kr.) bol starogrécky filozof, predstaviteľ kynizmu, žiak Diogena zo Sinope. Pôvodne bol bohatým občanom, keď sa však priklonil ku kynickej filozofii, vzdal sa svojho majetku a viedol prostý život podľa zásad kynizmu. Pre svoj zvyk vchádzať do cudzích domov a propagovať tam kynickú náuku ho nazývali otvárač dverí. Pre kynickú filozofiu získal o. i. bohatú a krásnu dievčinu Hipparchiu z mesta Maróneia, ktorá si ho vzala za muža. Získal aj jej brata Metrokla. Najvýznamnejším žiakom Krateta bol Zenón z Kitia, ktorý založil stoickú školu.

</doc>
<doc id="1853" url="https://sk.wikipedia.org/wiki?curid=1853" title="Ernst Kretschmer">
Ernst Kretschmer

Ernst Kretschmer (* 8. október 1888, Wüstenrot, Nemecko – † 8. február 1964, Tübingen, SRN) bol nemecký neuropsychiater.
Od 1926 bol riadnym profesorom v Marburgu a Tübingene. Pre medicínu, psychológiu, (filozofickú) antropológiu otvoril nové cesty systematickou syntézou učenia o telesnej konštitúcii a charakterológii.

</doc>
<doc id="1854" url="https://sk.wikipedia.org/wiki?curid=1854" title="Kristus">
Kristus



</doc>
<doc id="1855" url="https://sk.wikipedia.org/wiki?curid=1855" title="Džiddú Krišnamúrti">
Džiddú Krišnamúrti

Džiddú Krišnamúrti (* 25. máj 1895, Madanapalli, Madras, India – † 17. február 1986, Ojai, Kalifornia, USA), pseudonym Alsion, bol indický filozof, predstaviteľ džňánajogy, a básnik. Najväčší duchovný učiteľ 20. stor. Typom filozofovania ho radia k učiteľom života, k akým patril napríklad H. D. Thoreau alebo A. Schweitzer.
Život.
V roku 1909 zaujal členov Teozofickej spoločnosti (ku ktorej patril jeho otec - príslušník brahmanskej kasty) schopnosťou spontánne upadnúť do extázy. Vychovávali ho pod vedením vedúcej Teozofickej spoločnosti A. Besantovej.
Roku 1912 ho vyhlásili za mesiáša, nového spasiteľa ľudstva (Hviezdu východu), v dôsledku čoho došlo k rozkolu v Teozofickej spoločnosti, od ktorej sa odštiepila antropozofia na čele s R. Steinerom. Krišnamúrtiho prívrženci sa zjednotili do rádu Hviezdy východu. Krišnamúrti vtedy učil: Božské je všehomír, ktorého intuitívnym poznaním dospievame k mieru svojej duše.
Krišnamúrti sa však v roku 1929 odmietol zúčastňovať na akejkoľvek náboženskej činnosti a jej organizovaní a ako základný cieľ si vytýčil pestovanie slobody pri hľadaní pravdy: rozpustil rád Hviezdy východu, pretože dospel k názoru, že pravda sa nedá organizovať. Rezignoval na rôzne trusty a ďalšie organizácie pridružené k zaniknutému rádu, vrátane Teozofickej spoločnosti samotnej. Peniaze a majetky darované rádu, medzi nimi napríklad hrad v Holandsku a 2 tis. ha pôdy, vrátil ich darcom. 
Počas 30. rokov 20. storočia absolvoval prednášky v Európe, Latinskej Amerike, Indii, Austrálii a Spojených štátoch. V roku 1938 sa stretol s Aldousom Huxleyom. Nadviazali spolu blízke priateľstvo, ktoré pretrvalo mnoho rokov. Mali spoločné obavy z hroziaceho konfliktu v Európe, ktoré považovali za výsledok zhubného vplyvu nacionalizmu. Jeho postoj k druhej svetovej vojne sa často chápal ako pacifizmus (alebo dokonca podvracanie počas obdobia vlasteneckej horlivosti v USA) a na istý čas sa dostal aj pod dohľad FBI.
Počas druhej svetovej vojny sa utiahol do ústrania a až od r. 1944 sa začal opäť zúčastňovať na verejných prednáškach, skupinových diskusiách a stretať so zainteresovanými jednotlivcami z celého sveta. Stretal sa a svojimi názormi ovplyvňoval významné osobnosti kultúrneho, vedeckého, náboženského i politického života. Angažoval sa aktívne v diskusiách s viacerými známymi hinduistickými a budhistickými učencami a vodcami vrátane dalajlámu, Aktívny bol až do svojej smrti, ešte v rokoch 1984 a 1985 hovoril pred pozvaným publikom na pôde OSN v New Yorku.
Zomrel na rakovinu pankreasu 17. februára 1986 vo veku 90 rokov. Jeho pozostatky boli spopolnené a popol bol rozptýlený jeho priateľmi a spolupracovníkmi v troch krajinách, kde strávil väčšinu svojho života - India, Anglicko a USA.
India na počesť jeho diela a osobnosti vydala v roku 1987 známku s jeho podobizňou.
Dielo.
Krišnamúrtiho myslenie je principiálna improvizácia, ktorá sa cieľavedome vyhýba stabilite termínov. Krišnamúrti odmieta uzavreté predstavy o bytí a systémy. Krišnamúrti nepožaduje od svojich poslucháčov zapamätanie si, lež účasť. Naozajstné chápanie pravdy predpokladá uvoľnenie miesta činnosti prýštiacej z hlbiny osobnosti.
V závere svojho života v 80-tych rokoch Krišnamúrti zopakoval hlavné prvky svojho učenia v písomnom vyhlásení známom ako „podstata doktríny“ (Core of the Teaching) takto:"„Pravda je krajina bez ciest; človek k tomu nemôže dospieť prostredníctvom organizácie, viery, dogmy (cirkvi alebo rituálu), filozofických poznatkov alebo psychologických metód. Musí to nájsť cez zrkadlo vzťahov, cez pochopenie obsahu vlastnej mysle, pozorovanie, ale nie intelektuálnu analýzu alebo introspekciu. V snahe o bezpečnosť si človek v sebe vytvoril obrazy - náboženské, politické, osobné, ktoré sú symbolmi, myšlienkami, vierou. Ich bremeno do veľkej miery ovplyvňuje ľudské myslenie, vzťahy a každodenný život. To je dôvod našich problémov, ktoré rozdeľujú ľudí.""Jedným z hlavných princípov Krišnamúrtiho filozofických myšlienok je úsilie o nezávislosť od akejkoľvek autority. Nechcel, aby z neho bol učiteľ hovoriaci o tom, kto a čo má robiť, nechcel nasledovníkov, čo formuloval do výroku: "„Nič ťa neučím, držím iba lampión, aby si lepšie videl, a či chceš vidieť, je na tebe.“"Tvrdil, že každý človek môže nájsť pravdu iba sám, a preto vo výučbe dôsledne popieral akúkoľvek formu vonkajšieho náboženstva. Krišnamúrtiho filozofia pripomína európsky existencializmus, no na otázky čiastočne zodpovedá v duchu tradícií východného náboženského myslenia vychádzajúcich z chápania absolútna v raných upanišádach a buddhizme. Originalita jeho filozofického učenia spočíva v tom, že v podstate nemá východnú ani západnú povahu. Vychádza z východných koreňov, ale na Západe je predstavovaná jazykom Západu. Zdroje ju charakterizujú ako indickú v jej pôvode, ale obsahovo ju zaraďujú k modernosti ako celku ako druh odrazu všeobecných rozporov civilizácie 20. storočia.
Historici filozofie spravidla cítia potrebu zaradiť každého mysliteľa do všeobecných štruktúr vývoja filozofického myslenia. V prípade Krišnamúrtiho to nie je ľahké, pretože je jednou z postáv stojacich na pomedzí filozofií Európy a Východu. Akákoľvek definícia je v rozpore s jeho túžbou oslobodiť sa od všetkých druhov porovnávania. Podľa M. Latyensovej „sám Krišnamúrti sám seba vždy označoval za slobodného výskumníka témy... takže ho môžeme nazvať jednoducho mysliteľom a filozofom.“
Záujem o Krišnamúrtiho a jeho prácu pretrváva aj v rokoch od jeho smrti. Jeho knihy, zvukové, obrazové a počítačové materiály sa dostávajú občasne do distribúcie online i tradičným knižným maloobchodom. Na Slovensku boli dostupné české preklady jeho prác a prednášok rozpredané (vydané v r. 2002, 2012-2014). 
Štyri oficiálne nadácie vo svete naďalej udržiavajú archívy, šíria výučbu, publikujú a rozširujú jeho myšlienky i cez webové stránky, sponzorujú príležitostne televízne programy a organizujú stretnutia a dialógy zainteresovaných osôb z celého sveta.

</doc>
<doc id="1856" url="https://sk.wikipedia.org/wiki?curid=1856" title="Viktor Krupa">
Viktor Krupa

PhDr. Viktor Krupa DrSc. (* 23. december 1936, Nové Mesto nad Váhom – † 14. február 2021, Bratislava) bol slovenský jazykovedec, ktorý pracoval v oblasti všeobecnej a orientálnej jazykovedy, typológie, folkloristiky, japonistiky. Prekladal z orientálnych literatúr, najmä mytológiu a ústnu slovesnosť.
Bol najvýznamnejším slovenským odborníkom na kultúru Oceánie, v rokoch 1990 až 2006 bol riaditeľom Kabinetu orientalistiky Slovenskej akadémie vied.
Vyše tridsať rokov sa zaoberal jazykovedou, religionistikou a mytológiou, predovšetkým polynézskou. Po skončení vysokoškolského štúdia rusistiky a slovakistiky na Filozofickej fakulte Univerzity Komenského v Bratislave (v r. 1959) absolvoval niekoľko dlhodobých pobytov v zahraničí, napr. v rokoch 1965-1966 na Havajských ostrovoch a na Novom Zélande (štipendium Wenner-Gren Foundation v New Yorku), v r. 1969 v USA, na Kalifornskej univerzite v Berkeley (štipendium National Science Foundation vo Washingtone), v rokoch 1970-1971 na univerzitách v Münsteri a Tübingene v Nemecku (štipendium A. von Humboldt-Stiftung) a v r. 1988 na Novom Zélande (štipendium Aucklandskej univerzity).
Uverejnil rad kníh v angličtine (v Holandsku a Veľkej Británii), v ruštine a slovenčine (napr. Polynézske mýty [1973], Japonské mýty [1979], Cesty bohov [1988], Polynézania [1988]). V zahraničných odborných kruhoch sú cenené predovšetkým jeho publikácie Morpheme and Word in Maori (Haag 1966), The Maori Language (Moskva 1968) a The Polynesian languages (Routledge &amp; Kegan Paul; London, Boston, Melbourne a Henley, 1982). V r. 1983 vydal spolu s Jozefom Genzorom a Ladislavom Drozdíkom encyklopedické dielo "Jazyky sveta".
V r. 1996 vydal – vo vydavateľstve CAD Press Bratislava - knihu "Legendy a mýty Polynésie/Polynéská kosmogonie (Mýty o stvoření světa)." V r. 2007 vyšiel CAD PRESS jeho preklad "KODŽIKI - Japonské mýty". Viktor Krupa je aj plodným prekladateľom z anglosaskej literatúry. Preložil diela Rudyarda Kiplinga, Edwarda Gibbona, Jonathana Swifta, Marka Twaina, Thomasa Stearnsa Eliota, Daniela Defoa a iných.

</doc>
<doc id="1858" url="https://sk.wikipedia.org/wiki?curid=1858" title="Helmut Kuhn">
Helmut Kuhn

Helmut Kuhn (* 22. marec 1899, Lubin, Poľsko – † 2. október 1991, Mníchov, Nemecko) bol nemecký filozof, sociálny antropológ a estetik. Usiloval o spojenie transcendentálnej a fenomenologickej metódy a o integráciu rôznych antropologických smerov.

</doc>
<doc id="1859" url="https://sk.wikipedia.org/wiki?curid=1859" title="Thomas Samuel Kuhn">
Thomas Samuel Kuhn

Thomas Samuel Kuhn (* 18. júl 1922, Cincinnati, Ohio, USA – † 17. jún 1996, Cambridge, Massachusetts, USA) bol americký filozof, fyzik, teoretik a historik vedy.
Život.
Mladosť.
Kuhn sa narodil v Cincinnati v Ohiu matke Minette Stroock Kuhnovej (rod. Stroock) a otcovi Samuelovi L. Kuhnovi. Jeho otec, absolvent Harvadu a Massachusetts Institute of Technology bol povolaním strojný inžinier a investičný poradca. Jeho matka bola redaktorka a podporovateľka umenia. Obaja jeho rodičia boli židovského pôvodu. Mal aj o tri roky mladšieho brata. Krátko po Thomasovom narodení sa jeho rodina presunula do New Yorku.
Vzdelanie.
Od materskej školy do piatej triedy sa vzdelával v Lincoln School, súkromnej pokrokovej škole na Manhattane, ktorá kládla dôraz skôr na samostatné myslenie než na učenie sa faktov a predmetov. Rodina sa potom presťahovala na sever do mestečka Croton-on-Hudson v štáte New York, kde opäť navštevoval súkromnú progresívnu školu - Hessian Hills School. Tu si v šiestej až deviatej triede zamiloval matematiku. Z Hessian Hills odišiel v roku 1937. V roku 1940 absolvoval školu The Taft School vo Watertowne v štáte Connecticut.
V roku 1943 získal titul bakalára fyziky na Harvard College, a neskôr v roku 1946 získal aj titul magistra fyziky. Doktorát z fyziky pod vedením Johna Van Vlecka tu obhájil v roku 1949. Podľa vlastných slov ho významne ovplyvnili, tri roky úplnej akademickej slobody ako Harvard Junior Fellow, ktoré boli rozhodujúce pre to, aby mohol prejsť od fyziky k dejinám a filozofii vedy.
Vedecká a pedagogická činnosť.
Kuhn na návrh rektora univerzity Jamesa Conanta viedol v rokoch 1948 až 1956 na Harvarde kurz dejín vedy. Po odchode z Harvardu vyučoval Kuhn na Kalifornskej univerzite v Berkeley na Katedre filozofie aj na katedre histórie a v roku 1961 bol vymenovaný za profesora dejín vedy. Kuhn urobil rozhovor s dánskym fyzikom Nielsom Bohrom a nahral ho na magnetofónovú pásku. V Berkeley napísal a vydal (v roku 1962) svoje najznámejšie a najvplyvnejšie dielo: "Štruktúra vedeckých revolúcií".
V roku 1964 nastúpil na Princetonskú univerzitu ako profesor filozofie a dejín vedy. V rokoch 1969 až 1970 pôsobil ako prezident Spoločnosti pre dejiny vedy. V roku 1979 nastúpil na Massachusettský technologický inštitút (MIT) ako profesor filozofie, kde pôsobil do roku 1991.
V roku 1994 bola Kuhnovi diagnostikovaná rakovina pľúc. Zomrel v roku 1996.
Názory.
Zastával koncepciu historistickej dynamiky vedeckého poznania, podľa ktorej sa vývoj vedy neuskutočňuje v plynulých zmenách, ale prostredníctvom revolučných procesov (spontánnych zmien určitého modelu - paradigmy). Presnejšie tvrdí, že sa striedajú etapy tzv. normálnej vedy (uznanie istej paradigmy) a tzv. kritické etapy (kedy v dôsledku nahromadenia neriešených problémov nastupuje revolúcia vytvárajúca viacero súperiacich paradigiem). Kuhn pritom zastáva stanovisko internalizmu.
Osobný život.
Thomas Kuhn bol dvakrát ženatý, najprv s Kathryn Muhsovou, s ktorou mal tri deti, a potom s Jehane Barton Burnsovou (Jehane B. Kuhn).

</doc>
<doc id="1860" url="https://sk.wikipedia.org/wiki?curid=1860" title="Kumáraláta">
Kumáraláta

Kumáraláta (2. storočie) bol indický filozof, predstaviteľ hínajánového buddhizmu, zakladateľ školy sáutrántika.

</doc>
<doc id="1861" url="https://sk.wikipedia.org/wiki?curid=1861" title="Jean de La Bruyère">
Jean de La Bruyère

Jean de La Bruyère (* 16. august 1645, Paríž – † 10. máj 1696, Versailles) bol francúzsky prozaik a moralista.
Je autorom diela „Caractère de Théophraste traduits du grec, avec les caractères ou les moeurs de ce siècle“ (slov. Teofrastova povaha preložené do gréčtiny, s charaktermi alebo obyčajmi tohto storočia) (1688). Prvé vydanie obsahovalo predovšetkým drobné aforizmy, úvahy (maximy) v duchu Montaignovom, La Rochefoucauldovom a Pascalovom. 
V ďalších vydaniach La Bruyère pripájal portréty osôb, vlastné „charaktery“, ktoré majú väčšinou typizujúci, univerzálny ráz v zmysle estetiky klasicizmu.

</doc>
<doc id="1862" url="https://sk.wikipedia.org/wiki?curid=1862" title="Julien Offray de La Mettrie">
Julien Offray de La Mettrie

Julien Offray de La Mettrie (* 25. december 1709, Saint-Malo, Francúzsko – † 11. november 1751, Postupim, Nemecko) bol francúzsky filozof, predstaviteľ francúzskeho materializmu 18. storočia, lekár. Vyšiel z Descartovej fyziky a Lockovho senzualizmu. 
Svet chápal ako prejavy rozpriestranenej, vnútorne aktívnej, pociťujúcej hmotnej substancie, ktorej formami sú anorganická, rastlinná a živočíšna ríša, pričom do živočíšnej ríše patrí aj človek. Proces myslenia prislúcha iba človeku, je výsledkom zložitej organizácie človeka a spočíva v porovnávaní a kombinovaní predstáv vzniknutých na základe pocitov a pamäti. Hlavnými príčinami historického vývoja sú osveta a činnosť vynikajúcich osobností. La Mettrie bol stúpencom osvietenského absolutizmu. Bol ateistom. Pokiaľ išlo o náboženskú vieru, bol zástancom jej zachovania pre ľudové masy.

</doc>
<doc id="1863" url="https://sk.wikipedia.org/wiki?curid=1863" title="Jacques Marie Emile Lacan">
Jacques Marie Emile Lacan

Jacques Marie Emile Lacan (* 13. apríl 1901, Paríž, Francúzsko – † 9. september 1981, Paríž) bol francúzsky psychoanalytik. 
Bol významnou postavou postmodernej psychoanalýzy. Reinterpretoval Freudovu psychológiu (vo Francúzsku dovtedy málo známu) prostredníctvom štrukturalizmu a vytvoril tak nový determinizmus ľudského správania založený na znakoch, signáloch, šifrách a konvenciách, ktoré v jeho výklade ponechávali málo miesta pre slobodnú voľbu. Pôsobil ako profesor na École Normale Supérieure.

</doc>
<doc id="1864" url="https://sk.wikipedia.org/wiki?curid=1864" title="Imre Lakatos">
Imre Lakatos

Imre Lakatos (* 9. november 1922, Debrecín, Maďarsko – † 2. február 1974, Londýn, Spojené kráľovstvo) bol maďarský filozof, historik vedy, predstaviteľ postpozitivizmu a historickej školy metodológie a filozofie vedy.
Lakatos sa usiloval logicko-normatívnu rekonštrukciu procesov zmeny poznania a snažil sa vypracovať logiku vývinu vedeckých teórií na základe podrobného výskumu reálnych empirických dejín vedy.
Životopis.
Narodil sa ako "Imre Lipschitz". Štúdium v odboroch matematika, fyzika a filozofia ukončil na univerzite v Debrecíne v roku 1944. Počas II. svetovej vojny väčšina jeho rodiny zahynula v koncentračnom tábore v Osvienčime, on sám bol aktívnym členom komunistickej strany a aby sa vyhol prenasledovaniu zo strany nacistov, zmenil si meno na "Imre Molnár". 
Po vojne pokračoval v štúdiu v Budapešti a pracoval ako vyšší úradník na ministerstve školstva; zmenil si tiež priezvisko na "Lakatos". V roku 1947 obhájil na univerzite v Debrecíne dizertačnú prácu, ktorá sa ale za neznámych okolností stratila. Jej obsah je možno zhruba vyvodiť na základe v tom čase publikovaných článkov, napríklad článok "Kritika fyzického idealizmu".
V roku 1950 v dôsledku vnútorných bojov o vládu v maďarskej komunistickej strane bol uväznený a obžalovaný z revizionizmu – roky 1950–1953 strávil vo väzení.
Po opustení väzenia vedecky pracoval ako matematik, preložil tiež klasickú knihu George Polyu "Ako to vyriešiť" do maďarčiny. Formálne bol naďalej komunista, ale jeho názory sa menili – je známe, že v období pred revolúciou roku 1956 bol členom skupiny disidentov.
Po sovietskej invázii do Maďarska v roku 1956 utiekol do Viedne, a odtiaľ do Veľkej Británie. V roku 1958 začal písať doktorskú prácu z filozofie matematiky "Essays in the Logic of Mathematical Discovery" na univerzite v Cambridge. Jeho promotorom bol Karl Popper. Doktorát získal v roku 1961. 
V roku 1960 sa stal prednášajúcim v London School of Economics, kde viedol prednášky z filozofie a matematiky vedľa takých známych osobností ako jeho učiteľ Karl Popper a John Watkins. Pracoval tam až do smrti.

</doc>
<doc id="1865" url="https://sk.wikipedia.org/wiki?curid=1865" title="Karl Lamprecht">
Karl Lamprecht

Karl Gotthard Lamprecht (* 25. február 1856, Jessen, Nemecko – † 10. máj 1915, Lipsko) bol nemecký historik špecializujúci sa na stredovek, filozof a profesor. 
Rozpracoval kultúrno-historickú metódu. Hlavné dielo: "Dejiny Nemecka".

</doc>
<doc id="1866" url="https://sk.wikipedia.org/wiki?curid=1866" title="Michael Landmann">
Michael Landmann

Michael Landmann (* 16. december 1913, Bazilej – † 25. január 1984, Haifa) bol švajčiarsky filozof, profesor v Západnom Berlíne, od roku 1979 v Haife. Vyšiel z fenomenológie a N. Hartmanna a rozvinul svoju filozofickú koncepciu kultúry a filozofickú antropológiu.

</doc>
<doc id="1867" url="https://sk.wikipedia.org/wiki?curid=1867" title="Paul Ludwig Landsberg">
Paul Ludwig Landsberg

Paul Ludwig Landsberg (* 3. december 1901, Bonn, Nemecko – † 2. apríl 1944, koncentračný tábor Sachsenhausen) bol nemecký filozof a profesor židovského pôvodu.
Bol predstaviteľ kresťanského personalizmu, žiak a pokračovateľ Maxa Schelera. Vo svojej filozofii sa sústreďuje na skúmanie rôznych druhov skúsenosti, napríklad skúsenosti smrti. Zaoberal sa problémami ľudskej slobody a zodpovednosti z hľadiska konečnosti existencie a smrti, ako aj etickými problémami mučeníctva a samovraždy.
Život.
Narodil sa ako syn profesora práva Ernsta Landsberga, ktorého ako prvého Žida zvolili roku 1914 za rektora univerzity, a ktorý dal svojich dvoch synov pokrstiť za protestantov. Starší syn zomrel vo vojne roku 1916.
Paul Ludwig študoval filozofiu vo Freiburgu, Berlíne a Kolíne (absolvoval 1923). Potom habilitoval (1928), stal sa súkromným docentom filozofie v Bonne (1930) a zúčastňoval sa politického života weimarskej republiky. Fascinovali ho myšlienky Karla Marxa a odmietal národný socializmus (z politického presvedčenia). Začal mať preto problémy a 1.3. 1933, tesne pred historickými voľbami do Reichstagu, utiekol spolu so sľúbenicou do Švajčiarska, kde sa aj vzali. Potom išli cez Francúzsko do Španielska, kde prednášal v Barcelone a Santandre. V dôsledku španielskej občianskej vojny utiekli znova do Paríža, kde od bol roku 1937 profesorom na Sorbonne, a kde sa aktívne zúčastnil protihitlerovských aktivít nemeckých exilantov. Jeho matka v roku 1938 spáchala samovraždu, keď je úrady zakázali navštíviť syna a dcéry v zahraničí. V rámci druhej vlny internovania všetkých nemeckých rodín vo Francúzsku roku 1939 bol uväznený v tábore v Bretónsku a jeho žena v Gurs na juhu Francúzska. Ludwigov tábor čoskoro dobyli Nemci, ale Ludwigovi sa spolu s inými zajatcami v poslednej chvíli podarilo utiecť, pričom mu policajný prefekt predtým vystavil francúzsky pas na meno Paul Richert, lekár z Alsaska. Potom išiel po svoju ženu (ktorá sa medzitým nervovo zrútila s dlhodobými následkami) a chceli spolu utiecť do Ameriky, ale zmeškali posledný vlak. Na druhý deň ho v hoteli zatklo gestapo a išiel do koncentračného tábora Oraniemburg-Sachsenhausen, kde roku 1944 zomrel na tuberkulózu.

</doc>
<doc id="1868" url="https://sk.wikipedia.org/wiki?curid=1868" title="Lao-c’">
Lao-c’

Lao-c’ (, , v preklade Starý majster, vlastným menom Er Li; približne * 604 pred Kr.† 517 pred Kr.) bol čínsky filozof, autor Tao Te ťing a zakladateľ taoizmu. Patrí k najväčším mysliteľom ľudstva. Spolu s Kchung-c' ho považujú za reformátorskú postavu, ktorá natrvalo poznamenala čínsku kultúru, čínsku politiku a čínske náboženstvo.
Lao-c’ bol archivárom v cisárskom archíve hlavného mesta čínskej ríše a dá sa o ňom predpokladať, že na cisárov rozkaz putoval po celej ríši a zapisoval a zbieral najrôznejšie literárne i historické materiály a dokumenty pre cisárske archívy. Tým bol v neustálom styku so životom i so spoločenskými problémami svojej doby.
Učenie Lao-c’a.
Nadväzuje na čínsku koncepciu nebeských princípov, a síce pojmom tao. Podľa Lao-c’a je tao chaotická jednota skutočnosti, prv než sa z nej odlúčili nebo, zem i vesmír. Tao je čosi celkom beztvaré, veľké a najväčšie, samostatné, nekonečné a neobmedzene sa pohybujúce, prirodzené a samozrejmé. Je to najjednoduchšia bezmenná entita, pramatka všetkého súcna, prvotný pramateriál, z ktorého vzniklo každé jestvovanie. Lao-c` hovorí: "Jestvovalo čosi chaotické, ale celistvé, čo určite bolo už pred nebom a zemou. nemalo ani hlas, ani formu. Jestvovalo samostatne, nevzrastalo ani sa nezmenšovalo, bolo v neustálom, nepretržitom, ničím nehatenom pohybe. Možno to pokladať za matku všetkých vecí na svete. Nepoznám jeho meno, teda to nazývam Tao a musím mu dať prívlastok veľké. Veľké je vzdialené, a ak je vzdialené, je veľmi ďaleko, a keď je veľmi ďaleko, odvracia sa na druhú stranu. Teda Tao je veľké, aj nebo je veľké, i zem je veľká a človek je veľký tiež. Na svete sú štyri veľké veci a človek je jednou z nich. Človek ide za príkladom zeme, zem za príkladom neba, nebo za príkladom Tao a Tao za vlastným príkladom. Je prirodzené a samozrejmé." Tao je v sebe nedeliteľné a zároveň je začiatkom každej mnohosti, je vo večnom pokoji i prameňom pohybu a všetko zároveň samo vytvára. Jeho podstatou je neurčitosť, má beztvarý tvar a vzhľad nepredmetu, ale napriek tomu reálne a vecne jestvuje.

</doc>
<doc id="1869" url="https://sk.wikipedia.org/wiki?curid=1869" title="Jacques Le Goff">
Jacques Le Goff

Jacques Le Goff (* 1. január 1924, Toulon, Francúzsko – † 1. apríl 2014, Paríž) bol francúzsky historik (medievalista), predstaviteľ tretej generácie školy "Annales".
V roku 2004 získal Cenu Dr. H. P. Heinekena za históriu, ktorá je každoročne udeľovaná Holandskou kráľovskou akadémiou vied. Roku 1998 mu Karlova Univerzita udelila čestný titul.

</doc>
<doc id="1871" url="https://sk.wikipedia.org/wiki?curid=1871" title="Vladimir Iľjič Lenin">
Vladimir Iľjič Lenin

Vladimir Iľjič Lenin (), vlastným menom Vladimir Iľjič Ulianov (starší prepis: Uľjanov; ; * 10. apríljul./22. aprílgreg. 1870, Simbirsk (dnes Ulianovsk) – † 21. január 1924, Gorki pri Moskve) bol ruský marxistický revolucionár a architekt moderného komunizmu – boľševizmu. Stál na čele boľševickej revolúcie (1917) v Rusku a bol spoluzodpovedný za zmenu Ruska na Sovietsky zväz.
Detstvo a dospievanie.
Ulianov sa narodil v ruskom Simbirsku ako syn Iliu Nikolajeviča Ulianova (* 1831 † 1886), ruského gymnaziálneho riaditeľa, ktorý sa usiloval o demokratizáciu a vzdelanie pre celé ruské obyvateľstvo a vykonal veľa pre vzdelanie neruských etník, a jeho liberálnej ženy Marije Alexandrovny Blankovej (* 1835† 1916). Prarodičia z otcovej strany boli Kalmyci, babička jeho matky bola Volžská Nemka luteránskeho vyznania a starý otec jeho matky bol žid, tak ako i jeho starý otec, Izraiľ Moisejevič Blank, ktorý konvertoval na pravoslávie. Sám Lenin bol pokrstený ako pravoslávny. 
Ulianov sa usilovne vzdelával v latinčine a gréčtine. Roku 1886 mu zomrel otec na mozgovú mŕtvicu. Poručníkom rodiny sa stal Fiodor Kerenskij, otec Alexandra Fiodoroviča Kerenského (18811970). 8. mája 1887 bol popravený jeho starší brat Alexandr Ulianov za účasť na atentáte na cára Alexandra III. Táto udalosť Ulianova radikalizovala a koncom roku 1887 bol po štyroch mesiacoch štúdia vylúčený z právnickej fakulty Kazanskej univerzity pre účasť na študentských protestoch a vypovedaný pod neverejný policajný dozor na rodinný statok Kokuškino. Tu sa zoznámil s Hegelovými dielami, vďaka čomu získal vedomosti o dialektickej metóde. Študoval ako samouk a v roku 1891 získal povolenie vykonávať právnickú profesiu.
Profesionálny revolucionár.
Používal mnoho pseudonymov. Krátko po svojom príchode do Petrohradu v roku 1893 sa zapojil do revolučného hnutia a štúdia marxizmu. Svoje prvé práce nepodpisoval. Napokon začal používať svoje iniciály "V. U.", potom "K. Tulin" podľa mesta Tula.
Roku 1895 Julij Osipovič Cederbaum (L. Martov 18731923) a Ulianov zjednotili petrohradských marxistických socialistov do marxistickej strany Zväz boja za oslobodenie robotníckej triedy. Obaja boli čoskoro uväznení: Ulianov v decembri 1895 a po 14 mesiacoch bol poslaný na tri roky do vyhnanstva do sibírskej dediny Šušenskoje. O rok neskôr za ním prišla aj ľavicová aktivistka Nadežda Krupská, ktorá sa v júli 1898 stala jeho manželkou a zotrvala s ním do konca života. V referáte o knihe Alexandra Helphanda použil Ulianov pseudonym "Vl. Iľjin". V apríli 1899 vydal Vývoj kapitalizmu v Rusku. V roku 1900 jeho vyhnanstvo skončilo. Cestoval potom po Rusku a ostatných krajinách v Európe. Lenin žil v Zürichu, Ženeve, Mníchove, Prahe, Viedni a Londýne a spoločne s Martovom od roku 1900 vydával ľavicový časopis Iskra a rad spisov a kníh vzťahujúcich sa k revolučnému hnutiu. Ulianov bol aktívnym členom Sociálnodemokratickej robotníckej strany Ruska (SDRSR). V emigrácii vtedy žilo približne 5 000 Rusov.
Od roku 1900 používal pseudonym "Petrov". V januári 1901 sa v liste nestorovi ruského marxizmu Georgijovi Plechanovovi (18571918) podpísal ako "Lenin". Nie je vylúčené, že si toto meno zvolil ako dôkaz opozície proti nemu, keďže Plechanov používal pseudonym "Volgin", podľa rieky Volgy. Ulianov si zvolil Lenu, ktorá je dlhšia a tečie opačným smerom. Ulianov sám nikdy neprezradil, prečo si ho vybral. Plechanov mal v tomto období na Ulianova veľký vplyv. Okrem priezviská "Lenin" používal aj meno "Frei" alebo "Jacob Richter". Od júna 1902 sa definitívne rozhodol pre meno "Lenin", obyčajne "N. Lenin" či "Nikolaj Lenin", pričom prvé meno si zvolil podľa svojho starého otca.
Roku 1902 vydal svoju základnú prácu "Čo robiť?", kde revidoval marxizmus. Tvrdil, že robotnícka trieda musí byť vedená svojou avantgardou – sociálnedemokratickou stranou. Lenin sa stal vedúcou postavou radikálne ľavicového hnutia, 30. júla – 23. augusta 1903 sa v Bruseli a Londýne konal II. zjazd SDRSR, ozajstný zakladajúci zjazd. Ako inde v Európe sa ruskí sociálni demokrati vnútorne delili na dve skupiny – menšinových revolucionárov (v SDRSR nazvaní menševici) a väčšinových reformistov (v SDRSR boľševici). Vodcom boľševickej frakcie SDRSR bol Lenin, menševikov L. Martov. Plechanov a Lev Davidovič Bronstein (Lev Davidovič Trockij 18791940) stáli uprostred obidvoch frakcií, no častejšie sa prikláňali k menševikom. Hlavnými sociálno demokratickými novinami bola Iskra, ktorú vydávali Plechanov, Martov a Lenin.
Boľševici vyhrali väčšinu dôležitých hlasovaní: o vedení Iskry a o správe straníckych financií. Lenin však vo vedení Iskry dlho neostal, už v decembri z nej odišiel a 14. marca 1904 opustil aj vedenie SDRSR. Na IV. zjazde SDRSR (23. apríla – 8. mája 1906 v Štokholme) bol zvolený do ústredného výboru SDRSR. Tento zjazd zakázal pomerom hlasov 64 : 24 prepady bánk a iné lúpeže ("expropriácie"), čo boľševici odmietli rešpektovať. Viktor Černov (vodca eserov) ho označil za človeka "s pravdou vo vrecku", s pravdou, ktorú musí mať za každých okolností.
V roku 1907 sa Lenin z bezpečnostných dôvodov presunul do Fínska. Cestoval po Európe a zúčastnil sa mnohých ľavicových stretnutí a aktivít. Inessa Armandová, členka SDRSR od roku 1903, na konci roka 1906 ušla z vyhnanstva. Roku 1909 sa v Paríži stretla s Leninom a stala sa jeho milenkou. Ich pomer trval až do roku 1920, kedy zomrela. 
V januári 1912 sa konala pražská konferencia SDRSR, ktorú menševici neuznali za právoplatnú. Odvtedy pretrvával spor o tom, kto tvorí legálne vedenie SDRSR a roztržka medzi boľševikmi a menševikmi sa formalizovala. Keď vypukla prvá svetová vojna a nemeckí sociálni demokrati hlasovali za vojnové úvery, európske sociálne demokratické hnutie (II. internacionála) sa rozpadlo. Benito Mussolini bol za podporu vojny vylúčený z talianskej socialistickej strany, Lenin prehlásil: "Odo dneška už nie som sociálny demokrat, som komunista." Sociálnych demokratov, ktorí podporovali vojnu, nazval "sociálnych chauvinistov". Ako svoj cieľ vyhlásil transformáciu imperialistickej vojny v občiansku. Hoci celú vojnu pobýval vo Švajčiarsku a zúčastnil sa aj Zimmerwalskej konferencie v roku 1915.
Keď 8. marca 1917 začala februárová revolúcia, ktorá vyústila do zvrhnutia cára Mikuláša II. (15. 3. (2. 3. S. K.) 1917 cár abdikoval), Lenin sa 16. apríla (3. apríla podľa juliánskeho kalendára) 1917 vrátil zo Švajčiarska do Petrohradu. Je potvrdené z mnohých strán, že Lenin sa zo Švajčiarska dostal do Petrohradu s pomocou Nemeckého cisárstva. Lenin cestoval spoločne s ostatnými ruskými sociálnymi demokratmi (menševikmi aj boľševikmi) v uzatvorenom vlaku. Cisár Viliam II. očakával, že Lenin paralyzuje bojaschopnosť ruskej armády a ukončí vojnu na východnom fronte. V Leninovi potom videl len relatívne bezvýznamnú osobu, ktorá krátko potom stratí moc.
Okamžite po návrate Lenin publikoval "Aprílové tézy", ktoré u vtedajšej vládnucej triedy vyvolali ohromné pobúrenie. Plechanov ich označil za delírium. V júni prešli boľševici do konfrontácie s koaličnou dočasnou vládou (od 18. 5. (5. 5. S. K.)). Vláda reagovala trojdenným zákazom všetkých demonštrácií. Dňa 11. júna 1917 menševik Irakli Cereteli označil boľševikov za kontrarevolucionárov. Keď sa zrútila júlová Brusilova haličská ofenzíva, boľševici sa pokúsili o puč, no, bol neúspešný a Lenin sa musel skrývať vo Fínsku. Nemohol sa zúčastniť ani VI. zjazdu na prelome júla a augusta 1917, kde sa boľševici definitívne etablovali ako samostatná strana: Sociálnodemokratická robotnícka strana Ruska (boľševikov) – SDRSR(b), keď sa zlúčili s mežrajoncami (межрайонцы), ktorými bol Lev Trockij, Adolf Joffe, Anatolij Lunačarskij, Mojsej Urickij, David Riazanov, M. M. Volodarskij, Lev Karachan a Dmitrij Manuilskij. V podzemí Lenin napísal knihu "Štát a revolúcia", v ktorej sa vyslovil pre vládu robotníckych rád ("sovietov"). Lenin sa do Petrohradu vrátil v októbri 1917. Využil oslabenie Kerenského vlády a začal intenzívne pripravovať povstanie, ktoré nakoniec pod heslom aprílových téz "všetku moc Sovietom" uskutočnil Trockij na svoje narodeniny 7. novembra 1917 ("Veľká októbrová socialistická revolúcia").
Hlava socialistického štátu.
8. novembra 1917 je Lenin zvolený za predsedu rady ľudových komisárov (Sovnarkom). 9. novembra 1917 Sovnarkom vydal dekrét o tlači, ktorý zlikvidoval slobodu tlače. Počas 10 dní boli zastavené všetky nezglajchštachované noviny. 5. 12. 1917 bola ustavená tajná polícia – Zvláštna komisia pre boj s kontrarevolúciou a sabotážou (Чрезвычайная комиссия по борбе с контрреволюцией, »чрезвычайка«, чека). Od 1. februára 1918 bol v Rusku zavedený gregoriánsky kalendár – po 31. 1. 1918 nasledoval 14. 2. 1918. Na VII. zjazde bola 6. 3. 1918 SDDSR(b) premenovaná na KSR(b).
Tvárou v tvár nemeckej ofenzíve, Lenin usiloval o okamžité podpísanie mierovej zmluvy. Iní boľševickí vodcovia, ako napríklad Bucharin, a ľaví eseri obhajovali pokračovanie vojny ako prostriedok podnecujúci revolúciu v Nemecku. Trockij, ktorý viedol vyjednávanie, obhajoval kompromis v podobe mierovej zmluvy len v prípade nulových územných nárokov oboch strán. Trockij odmietol zmluvu podpísať. Po neúspešnom vyjednávaní Nemecko začalo rozsiahlu ofenzívu, v ktorej dôsledku stratilo Rusko rozsiahle územia na západe. V dôsledku týchto udalostí došlo k posilneniu Leninových pozícií v boľševickej strane a v marci 1918 Lenin nariadil svojim emisárom prijať nemecký návrh na ukončenie vojny (tzv. Brestlitovský mier), aby tak splnil sľub, ktorý pomohol jeho strane k moci a zároveň sa mohol sústrediť na domáce problémy. IV. zjazd sovietov mierovú zmluvu 15. marca 1918 ratifikoval 724 : 394 hlasmi. Ľaví eseri s mierovou zmluvou nesúhlasili, a preto boli vyhodení z vlády. 6. júla 1918 zavraždili nemeckého veľvyslanca Mirbacha.
12. júna 1918 bol zavraždený cárov brat Michal. 16. júna 1918 bol obnovený trest smrti. Lenin to obhajoval takto: „Ak nemôžeme zastreliť bielogvardského sabotéra, aká je to potom veľká revolúcia?“ 17. júla 1918 bola na základe rozhodnutí Lenina a Trockého zavraždená celá cárova rodina: cár, jeho manželka a všetkých päť detí, ďalej osobný lekár rodiny a služobníctvo, ktoré im ostalo. Lenin tak dal prednosť tajnej poprave pred verejným súdom. 30. augusta 1918 Fany Kaplanová postrelila Lenina a v ten istý deň bol zavraždený šéf petrohradskej Čeky Mojsej Urickij. Poďla Olega Vasiljeva bol atentát na Lenina púhou kamuflážou slúžiacou ako zámienka k rozpútaniu červeného teroru. Všetci väznení členovia dočasnej vlády boli verejne popravení: minister spravodlivosti Ščeglovitov, minister vnútra Chvostov, minister vnútra Protopov, náčelník policajného oddelenia Beleckij a arcidiakon Vostrogov. Ich účelom bolo „zasiať strach do sŕdc nepriateľov revolúcie“. Na druhej strane bol zavraždený ľudový komisár tlače, propagandy a agitácie Volodarskij.
V roku 1919 vznikla z Leninovej iniciatívy Komunistická internacionála, ktorá mala slúžiť k rozšíreniu revolúcie do ďalších krajín. Červená armáda prenikla do susedných krajín a jej úspešné ťaženie Poľskom dávalo nádej na spojenie nielen s maďarskou, ale aj s nemeckou a francúzskou revolúciou. Krátko pred bitkou pri Varšave poslal Lenin odkaz talianskym komunistom, že je potrebné bezodkladne pripraviť revolúciu v Taliansku, ktorá by uľahčila Červenej armáde cestu do Talianska a do Ríma potom, čo bude sovietizované Česko-Slovensko, Poľsko a Maďarsko. Tieto plány ale prišli navnivoč potom, čo bola Červená armáda pri Varšave porazená. Lenin sám bol tým veľmi rozhorčený, bral to však len ako odklad nevyhnutného. Pevne veril, že čo nevyšlo teraz, vyjde neskôr, pretože je to vedecky predpovedaná nutnosť. 
V roku 1921 nechal Lenin brutálne potlačiť vzburu kronštadských námorníkov a niekoľko roľníckych povstaní. Potom vydal sériu rozkazov, ktoré urobili z popráv bez súdu štandardnú metódu. V roku 1922 vydal smernice na boj s cirkvou. V smerniciach nariadil odstrániť z kostolov všetky cenné veci a vyzval pritom k vyvraždeniu kňazov. (z Leninových inštrukcií Čeke: "Čím väčšie množstvo reakcionárskych kňazov a reakcionárskej buržoázie bude v tejto záležitosti zastrelených, tým lepšie.") Keď sa objavili protesty proti popravám a krutému zaobchádzaniu, Lenin poznamenal: "Nech si psy buržoáznej spoločnosti poštekávajú a kňučia nad utratením každého nežiaduceho šteňaťa. My vytíname veľký starý prales."
V ekonomickej politike presadzoval elektrifikáciu Ruska a prestavbu priemyslu. Ako úspešný možno zhodnotiť projekt elektrifikácie, rozbehnutie spriemyselňovania, efektívnejšieho využívania poľnohospodárskej pôdy, no najmä dramatické zlepšenie života miliónov ľudí, ktorí žili pred revolúciou v neľudských podmienkach. Lenin nakoniec vyhlásil novú ekonomickú politiku (NEP) (povolenie podnikania), aby zabránil úplnému zrúteniu ekonomiky. 
Ulianov sa v mladosti nakazil syfilisom. Prvé ťažkosti sa prejavili v roku 1920. Progresívna paralýza Lenina od jesene 1921 vyradila z politiky. Od 26. mája 1922 bol oficiálne chorý, pre verejnosť s "mozgovou mŕtvicou". V júni–decembri 1922 sa jeho stav normalizoval, no potom ho postihol ďalší záchvat. Na prelome decembra 1922 a januára 1923 spísal tzv. závet (list zjazdu), v ktorom oznámkoval jednotlivých členov politbyra a pokúsil sa (neúspešne) odstaviť Stalina. 10. marca 1923 stratil Lenin príčetnosť, z čoho sa plne neprebral až do svojej smrti. Zomrel 21. januára 1924. Leninovo telo bolo nabalzamované a dodnes je vystavované v Leninovom mauzóleu.
Leninizmus.
V niektorých bodoch opravil marxistické učenie, pričom sa domnieval, že tieto opravy nie sú duchu marxizmu cudzie a že anticipujú jeho praktické pôsobenie v podmienkach 20. storočia. Kritizoval empiriokriticizmus, špeciálne filozofiu Ernesta Macha a jeho ruských prívržencov.
Lenin definuje štát ako organizáciu moci na utláčanie. Štát je vždy určitým aparátom, ktorý vzniká zo spoločnosti a skladá sa zo skupiny ľudí, ktorí sa zaoberajú iba tým, že vládnu. Štát bude môcť odumrieť vtedy, keď si ľudia natoľko navyknú zachovávať základné pravidlá spolužitia a ich práca bude taká produktívna, že budú dobrovoľne pracovať podľa svojich schopností. S demokraciou spája otázku: ,demokracia pre akú triedu?“ Demokracia podľa neho nie je totožná podriadeniu menšiny väčšine, pritom v realite to videl práve tak. 
Antiimperializmus.
Lenin vo svojom diele ,Imperializmus, najvyšší stupeň kapitalizmu“ prezentuje imperializmus ako dôsledok kapitalistického zriadenia. Píše tam, že výstavba železníc je použitá ako nástroj útlaku, v kolóniách a polokolóniách. Imperializmus je kapitalizmom úpadku, predvečerom sociálnej revolúcie. Nadprodukcia a obrovské zisky dovolili vznik triedy robotníckej buržoázie. Rozdelenie sveta kapitalistickými veľmocami bolo v roku 1916 ukončené. Imperializmus vznikol ako vývoj a priama postupnosť základných vlastností kapitalizmu. Imperializmus však porušuje jednu z hlavných vlastností kapitalizmu, z voľného kapitalistického trhu sa transformuje na kapitalistické monopoly – imperializmus teda definuje ako monopolistický stupeň kapitalizmu, ktorý vyrastá z voľného trhu, ale zároveň ho ničí za účelom dosiahnutia vyššieho spoločensko-ekonomického poriadku:
Imperializmus nezaberá len agrárne územia ale aj vysoko industrializované územia, pretože:
Monopoly a oligarchia sa snažia o dominanciu a nie o slobodu, vykorisťujú stúpajúci počet malých a slabých štátov. Imperializmus má tendencie k vytváraniu rentiérskych štátov. Imperializmus spája s oportunizmom.

</doc>
<doc id="1872" url="https://sk.wikipedia.org/wiki?curid=1872" title="Ján Letz">
Ján Letz

Prof. Ing. Ján Letz, PhD. (* 23. január 1936, Žilina† 21. november 2021) bol slovenský filozof a univerzitný profesor, tvorca experienciálno-evolučnej a kreačno-evolučnej filozofie. 
Život.
Pochádza z rodiny slovenského jazykovedca a pedagóga Bela Letza. Jeho strýkom je slovenský spisovateľ Štefan Letz. Po absolvovaní ľudovej školy a gymnázia v rodisku v roku 1953 študoval na Chemickotechnologickej fakulte SVŠT v Bratislave a posledné dva roky na Vysokej škole chemickej v Prahe, kde roku 1958 promoval na inžiniera chémie. Od roku 1960 pracoval ako výskumník vo Výskumnom ústave káblov a izolantov v Bratislave. V roku 1971 obhájil kandidátsku dizertačnú prácu z problematiky znášanlivosti zmesí polymérov v pevnej fáze. Od roku 1973 sa postupne rekvalifikoval na problematiku výskumu a vedy na vysokých školách a od roku 1976 pôsobil ako výskumný a od roku 1982 ako samostatný vedecký pracovník v tejto oblasti, hlavne na Ústave rozvoja vysokých škôl SSR až do roku 1990.
Počas politického odmäku, v rokoch 1968 až 1969, mohol niekoľko článkov publikovať aj z filozofickej a náboženskej problematiky. Koncom roku 1969 vyšiel vo vydavateľstve Tatran vo veľkom náklade preklad knihy W. Kellera "A Biblia má predsa pravdu", na ktorom významne participoval. Počas rokov 19701989 vydal samizdatom 40 väčších filozofických a náboženských prác (zborníkov. súborov štúdií, portrétov mysliteľov a monografií). Pracoval v redakcii samizdatového časopisu Radosť a nádej (19861989).
Od 1. novembra 1990 sa na základe konkurzu stal vedúcim novozaloženej Katedry humanistiky na Prírodovedeckej fakulte UK v Bratislave a od roku 1994 viedol Katedru etiky a sociálnej práce na Fakulte humanitných vied UKF v Nitre. V rokoch 19922006 bol členom redakčného kolégia časopisu Filozofia. Na Trnavskej univerzite pôsobil ako člen Akademického senátu (19921993), ako prodekan pre vedu a výskum (19942000), ako prorektor pre vedu a výskum (20012004) a opäť ako prodekan pre vedu, výskum a doktorandské štúdium (20052006). V roku 1996 založil a do roku 2006 viedol Katedru filozofie. 
Od roku 1990 napísal a publikoval 18 monografií a cca 260 statí v časopisoch a zborníkoch, z toho 140 pôvodných vedeckých prác. Na docenta filozofie sa habilitoval roku 1994 prácou "Teória poznania" a za univerzitného profesora filozofie bol vymenovaný v roku 1997. Od roku 1997 zostavoval a vydával zborník "Acta Philosophica Tyrnaviensia".
Ako pedagóg mohol aktívne pôsobiť až od roku 1990. Prednášal a garantoval na magisterskom a neskôr aj na bakalárskom štúdiu najmä tieto predmety: Úvod do filozofie, Filozofická propedeutika, Teória poznania, Ontológia, Filozofická antropológia, Filozofia transcendencie, Súčasné metafyziky, Dejiny kresťanskej filozofie 20. storočia, a to postupne na týchto fakultách: Prírodovedecká fakulta UK, Filozofická fakulta UKF v Nitre, Fakulta humanistiky a Filozofická fakulta, ako aj Teologická fakulta Trnavskej univerzity v Trnave. Na doktorandskom štúdiu vyučoval od roku 2008 tieto predmety: Teória poznania s osobitným zreteľom na humanitné a duchovné vedy a Metodológia výskumu v oblasti systematickej filozofie. Viedol 13 doktorandov, z ktorých 10 priviedol k úspešnej obhajobe. 
Vo svojom bádaní vo filozofii sa zameriaval predovšetkým na tieto oblasti: a) Systematická filozofia: filozofia v jej mnohých podobách a identite, experienciálno-evolučná teória poznania, kreačno-evolučná ontológia, kreačno-evolučná, kenotická a pneumatická antropológia, personalistická antropológia, filozofia osoby a osobnosti, transcendentálno-dialogický koncept slobody, princípovo a experienciálne konštituovaná celostná metafyzika, filozofická kristológia; b) Dejiny filozofie: tomizmus a novotomizmus 20. a 21. storočia, M. Blondel a blondelizmus, P. Teilhard de Chardin a teilhardizmus, personalistická filozofia, kresťanská filozofia 20. a 21. storočia ako celok, slovenská kresťanská filozofia 20. a 21. storočia, 
Je nositeľom Pamätnej medaily Trnavskej univerzity (2004) za vynikajúce zásluhy pre rozvoj Trnavskej univerzity, Ceny Fra Angelica (2009) za príspevok pre rozvoj kresťanskej kultúry na Slovensku, Ceny "Fides et Ratio" (2011) za prínos pre dialóg medzi vierou a vedou, Ceny Antona Hajduka za vynikajúce výsledky tvorivej činnosti (2012) a čestného titulu "profesor emeritus" za významný prínos v oblasti vedy a vzdelávania (2013).
Knižné publikácie.
Monografie.
(http://fff.truni.sk/index.php?mod=publication&amp;detail=166 ) 

</doc>
<doc id="1873" url="https://sk.wikipedia.org/wiki?curid=1873" title="Leukippos z Milétu">
Leukippos z Milétu

Leukippos z Milétu/z Abdér/z Eley (* 5. storočie pred Kr.) bol starogrécky filozof, predstaviteľ atomizmu. Prisvojovali si ho Milét, Abdéra i Elea.
Je autorom diela Veľká sústava sveta, z ktorého sa zachovali fragmenty. Leukippovo učenie nadväzuje na pytagoreizmus a na učenie iónskych filozofov prírody a stavia sa proti eleatskej škole.
Podľa Leukippa najmenšie čiastočky hmoty, ďalej nedeliteľné (atómy), vypĺňajú priestor a dávajú vznik veciam.
Učenie Leukippa.
Nadviazalo na učenie pytagorejcov a učenie milétskej školy a stavalo sa proti učeniu eleatskej školy. Bytie je síce jedno a nezničiteľné, ale úplnú skutočnosť má v nepretržitosti stávania sa. Bytie je celok skutočnosti v procese ustavičnej zmeny, deliteľný do nekonečna a v každej svojej čiastke podrobený absolútnemu zákonu premenlivosti. Takto sa jednota rozbíja na mnohosť a mnohosť má svoj pôvod v jednote bytia a nebytia. Platí Herakleitova zásada vznikania a zanikania, ktorá je podmienkou ďalšieho vznikania.

</doc>
<doc id="1874" url="https://sk.wikipedia.org/wiki?curid=1874" title="Teilhard de Chardin">
Teilhard de Chardin



</doc>
<doc id="1875" url="https://sk.wikipedia.org/wiki?curid=1875" title="Claude Lévi-Strauss">
Claude Lévi-Strauss

Claude Lévi-Strauss [vyslov: lévi-strós] (* 28. november 1908, Brusel, Belgicko – † 30. október 2009, Paríž, Francúzsko) bol francúzsky etnológ, antropológ, sociológ, jeden z hlavných predstaviteľov filozofického štrukturalizmu, zakladateľ sociálnej antropológie, profesor antropológie na Collège de France v Paríži, člen Francúzskej akadémie a nositeľ Radu čestnej légie, žiak Durkheima. Považujú ho za zakladateľa francúzskeho štrukturalizmu.
Veľkú pozornosť venoval vývinu myslenia. Charakteristické pre jeho diela sú predovšetkým analýzy tzv. primitívnych (predpísomných) náboženských kultúr. Na rozdiel od predchádzajúcich generácii bádateľov v oblasti antropológie, sociológie a religionistiky tvrdil, že myslenie prírodných národov nie je nelogické, či iracionálne, ale že jeho racionalita funguje na iných princípoch, ktoré je potrebné odhaliť a pochopiť. Lévi-Strauss predpokladá, že myslíme v protikladoch. Čiže základ našeho myslenia je tvorený protikladmi čo sa prejavuje v jazykovej štruktúre. Z toho dôvodu sa zaoberal tiež lingvistikou, mýtom a hudbou. 
Podľa jeho téz je príroda spontánna a univerzálna, kým kultúra je špecifická a normatívna. Logikou binárnych protikladov človek do svojho sveta vnáša štrukturálny a kultúrne modelovaný poriadok. Ten sa premieta do prejavov ľudskej činnosti ako sú mýty, totemizmus, umenie, rituály a podobne.

</doc>
<doc id="1876" url="https://sk.wikipedia.org/wiki?curid=1876" title="Liou An">
Liou An

Liou An (, ; * 179 pred Kr.† 122 pred Kr.) bol čínsky princ a poradca cisára Wu dynastie Chan. Zaoberal sa kartografiou a geografiou.
Zaoberal sa tiež filozofiou. V rámci taoistickej filozofie prirodzeného sveta novým spôsobom vykladá pojem čchi - energie. Čchi ako výraz ľudskej prirodzenosti životne určuje človeka, a pretože je hmotným princípom, zabezpečuje mu aj prirodzenú spätosť so svetom.

</doc>
<doc id="1877" url="https://sk.wikipedia.org/wiki?curid=1877" title="Paul Émile Maximilien Littré">
Paul Émile Maximilien Littré

Paul Émile Maximilien Littré (* 1. február 1801, Paríž, Francúzsko – † 2. jún 1881, tamže) bol francúzsky filozof, predstaviteľ pozitivizmu, a filológ, ktorý sa preslávil svojím štvorzväzkovým "Dictionnaire de la langue francaise" (1863 - 1877).
Littré pridal ku Comtovým trom štádiám štvrté, a síce štádium techniky.

</doc>
<doc id="1878" url="https://sk.wikipedia.org/wiki?curid=1878" title="John Locke">
John Locke

John Locke (* 8. september 1632, Wrington, Anglicko – † 8. november 1704, High Laver, Anglicko) bol anglický filozof a lekár, považovaný za jedného zo zakladateľov novovekej filozofie. Je hlavný predstaviteľ empirizmu a autor sociálno-filozofických teórií. Jeho myšlienky vo veľkom ovplyvnili rozvoj politickej filozofie a teórie spoločenskej zmluvy a jeho spisy mali tiež priamy vplyv na formuláciu Deklarácie nezávislosti Spojených štátov a americkej ústavy.
Detstvo a štúdiá.
Narodil sa ako starší z dvoch synov Johna Locka (1606 – 1661) a Agnes Keeneovej (1597 – 1654). Spolu s bratom Thomasom trávil detstvo neďaleko Bristolu na majetkoch starého otca Nicholasa, ktorý obchodoval s tkaninami. Jeho otec pracoval na zmierovacom súde a zároveň sa živil ako správca vo vplyvnej rodine Pophamovcov. Práve vďaka dobrým stykom s Pophamovcami mohol pre svojho syna, Johna Locka, zabezpečiť miesto na "Westminsterskej škole" v Londýne. Nastúpil tu v roku 1647 na štúdium starovekých jazykov (hebrejčina), no so školou nebol príliš spokojný. V máji roku 1652 bol poslaný do prestížnej "Christ Church College" v Oxforde. Ani tunajšie kurikulum a zastarané scholastické metódy sa mu príliš nepozdávali. Začal sa sústreďovať na čítanie modernej literatúry a filozofie (René Descartes). V roku 1654 mu boli publikované jeho prvé dve práce, básne "Musarum Oxoniensium Elaiophoria". Štúdium dokončil v roku 1658 (bakalársky titul získal už v roku 1656).
Hoci nemal celkom jasnú predstavu o svojej budúcnosti, začal sa zaujímať o medicínu, od ktorej pozvoľna prešiel k prírodnej filozofii. Prejavoval tiež živý záujem o modernú mechanickú filozofiu, osobne sa zoznámil s viacerými vedcami (Robert Hooke). V roku 1660 sa Locke stretol s Robertom Boylom, slávnym chemikom a zakladateľom "Kráľovskej spoločnosti". Boyle mal vlastné laboratórium a sústredil okolo seba mladých vedcov, aby sa venovali novej metóde experimentu. John Locke sa stal aktívnym členom tejto skupiny a s Boylom sa stali blízkymi priateľmi.
Lockovo postavenie v Oxforde sa zatiaľ vyvíjalo pozitívnym smerom. V roku 1659 sa stal postgraduálnym študentom, v roku 1661 asistentom gréčtiny, v roku 1663 asistentom rétoriky a roku 1664 získal miesto v morálnej filozofii. Ako učiteľ mal tiež viesť hodiny venujúce sa teórii prirodzeného práva. Jeho vlastné dišputácie, ktoré si na tieto hodiny pripravil, boli neskôr publikované pod názvom "Eseje o prirodzenom práve". V Oxforde bolo zvykom, že väčšinu univerzitných učiteľov tvorili duchovní. Aj na Locka začal byť vyvíjaný nátlak, aby vstúpil do cirkvi, čo však odmietol a onedlho sa vydal na cesty.
V roku 1665 sa stal tajomníkom v diplomatickej misii k brandenburskému kurfirstovi. Misia síce zostala bez úspechu, no Lockovi sa táto cesta zapáčila a do zahraničia sa vydal ešte niekoľkokrát. Po návrate do Oxfordu sa začal znovu venovať medicíne, no licenciu na vykonávanie praxe získal až v roku 1675. Napriek tomu sa medicína jeho riadnou profesiou nikdy nestala. V roku 1664 zomrel jeho brat Thomas, a hoci John s ním pravdepodobne neudržiaval bližšie vzťahy, vyplatil jeho vdove príslušiace dedičstvo. John sám nebol nikdy ženatý a nezanechal ani žiadne deti. I keď sa tešil ženskej spoločnosti a priateľstvu, žiaden vzťah sa do vážnejšej známosti nerozvinul.
Londýn 1667 – 1675.
Lockov život výrazne ovplyvnilo stretnutie s lordom Ashleym (neskorší gróf zo Shaftesbury a lord kancelár) v roku 1666. Onedlho sa presťahoval k nemu do "Exeter House" v centre Londýna a stal sa jeho tajomníkom a lekárom. Pod vplyvom Ashleyho a udalostí doby sa interesuje tiež o spoločenské dianie. Začal sa aktívne zúčastňovať na politike. Bol vymenovaný za tajomníka Komisie snemovne lordov o Karolíne a pomohol tiež vypracovať jej novú ústavu. U Shaftesburyho mal navyše možnosť príležitostne sa venovať aj medicíne, viedol dokonca operáciu cysty, ktorá zachránila Shaftesburymu život. Práve počas pobytu u Shaftesburyho začal Locke pracovať na svojich ďalších dielach – v roku 1667 napísal "Esej o tolerancii", v roku 1668 "Niekoľko úvah o znížení úrokov a zvýšení hodnoty peňazí". V roku 1671 rozpracováva slávnu "Rozpravu o ľudskom rozume". Keď Ashleyho povýšili na lorda kancelára Anglicka (1672), stal sa Locke jeho tajomníkom. Táto funkcia mu bola prospešná pri formulovaní myšlienok o obchode a ekonomike.
Francúzsko, návrat domov, Holandsko.
Pre zdravotné problémy a priveľký pracovný stres sa Locke v roku 1675 rozhodol usadiť na nejaký čas vo Francúzsku, rok pobýval priamo v Paríži. Do Anglicka sa vrátil po štyroch rokoch v roku 1679. V krajine sa práve odohrávali politické konflikty medzi katolíckym kráľom a protestantským parlamentom. Vodcom opozície bol práve jeho dobrý známy, gróf Shaftesbury. Organizoval dokonca aj akcie na podporu vojvodu z Monmouthu (kráľov syn – protestant v exile). Nie je celkom jednoznačné, či a ako sa do týchto akcií zaplietol aj Locke, ktorý sa síce zdržiaval v Oxforde, no zachovali sa správy o tom, že jeho chovanie bolo priveľmi tajnostkárske. Shaftesbury bol napokon uväznený a ušiel do Holandska, kde v roku 1683 aj zomrel.
Ešte toho roku sa do Amsterdamu presťahoval aj Locke. Našiel tu ďalšieho dobrého priateľa, liberálneho teológa Philippa van Limborcha. Nasledujúceho roku bol Locke na kráľov rozkaz pre blízku spoluprácu so Shaftesburym vylúčený z "Christ Church College". Po neúspešnom povstaní vojvodu z Monmouthu navyše kráľ Jakub II. požiadal Holandsko o jeho vydanie. Locke preto na čas odišiel do ilegality pod menom dr. van Linden. Počas pobytu v Holandsku mal dostatok času na písanie. Napísal tu, pôvodne ako listy priateľovi, "Niekoľko myšlienok o vzdelávaní". Anonymne uverejnil "Prvý list o tolerancii" (1689). Locke ešte stále pracoval aj na svojej "Rozprave o ľudskom rozume" a v roku 1688 bol uverejnený výťah z tejto práce v Bibliothéque Universelle (literárny časopis).
Návrat do Londýna.
Locke zotrval v Holandsku päť rokov a za ten čas mu krajina prirástla k srdcu. Do Londýna sa opäť vrátil spolu s princeznou Máriou po ukončení revolúcie Viliama Oranžského proti Jakubovi II. vo februári 1689. V Londýne sa mu začalo dariť a čoskoro sa stal slávnym. Krátko po jeho návrate bol uverejnený "List o tolerancii". Konečne bolo publikované aj jeho najslávnejšie dielo "Rozprava o ľudskom rozume" (1689). Opäť sa aktívne angažoval v politike, odmietol miesto veľvyslanca (z časových dôvodov) a začal zastávať post odvolacieho komisára.
Z Londýna však musel pre zdravotné dôvody opäť odísť, tentoraz do Oates v Essexe. Strávil tu v blízkosti svojich priateľov sira Francisa a Lady Mashamovej väčšinu času od roku 1691. Lady Mashamová, jeho blízka priateľka, ho spolu so svojou rodinou prijala vo svojom dome a opatrovala až do jeho smrti. Aj napriek zriedkavejším návštevám Londýna si Locke udržal živý záujem o dianie v politike, bol intelektuálnym vodcom strany whigov. Znovu sa tiež začal venovať ekonomike. Patril medzi zakladajúcich akcionárov Anglickej banky aj klubu College, ktorý vyvíjal snahu zabrániť poškodzovaniu peňazí. Svoje ekonomické názory opisoval v práci "Krátke postrehy o tlačených novinách" (1695). V roku 1696 bol vymenovaný za hlavného komisára pre obchod a plantáže a túto funkciu zastával veľmi horlivo.
Neprestal sa však venovať ani filozofickej práci. V roku 1693 publikoval "Niekoľko myšlienok o vzdelávaní", o rok neskôr vyšla druhá verzia "Rozpravy". V otázkach náboženstva zastával jednoduchšiu verziu kresťanstva, túto svoju predstavu načrtol v práci "Rozumnosť kresťanstva" (1695). Práca sa však stretla s dosť negatívnym ohlasom a Locke bol obvinený, že je unitár. Na svoju obhajobu napísal ďalšiu prácu s príznačným názvom – "Obhajoba rozumnosti kresťanstva". V nasledujúcich rokoch napísal ešte niekoľko listov a úvah s náboženskou tématikou ako odpovede biskupovi z Worcesteru, ktorý Lockove myšlienky razantne odmietal.
Posledné roky.
Locke nezostal v Essexe spoločensky izolovaný, prijímal tu množstvo slávnych i menej slávnych návštev. Patrili k nim aj Isaac Newton, John Dryden a Molyneux. Jeho zdravotný stav sa však opäť zhoršil, mal problémy s dýchaním, pre ktoré bol dokonca pripútaný ku kreslu. Pravdepodobne z týchto dôvodov roku 1700 rezignoval na všetky svoje miesta v Londýne. Ďalej sa venoval už len písaniu komentára k listom svätého Pavla (uverejnený posmrtne 1705). V apríli roku 1704 spísal svoju poslednú vôľu a v septembri sa prihlásil k autorstvu prác, ktoré publikoval anonymne. Zomrel 28. októbra 1704. Svoje osobné listiny a polovicu majetku zanechal mladému právnikovi Petrovi Kingovi, na ktorého niekoľko rokov dohliadal a ktorý sa neskôr stal lordom kancelárom Anglicka. Druhú polovicu svojho majetku odkázal lady Mashamovej.
Vplyv na ďalšie generácie.
John Locke zanechal rozsiahly filozofický odkaz pre mysliteľov a politikov 18. storočia, najmä v liberálnej línii. Jeho diela mali hlboký vplyv na Voltaira, svojou teóriou spoločenskej zmluvy ovplyvnil Alexandra Hamiltona, Jamesa Madisona a Thomasa Jeffersona. Jeho spisy boli priamo využité pri formulácii Vyhlásenia nezávislosti a americkej ústavy. Epistemologická teória, ktorú navrhol Locke, bola rozoberaná a kritizovaná ďalšími generáciami filozofov (Berkeley). V 19. a 20. storočí, najmä vďaka rozvoju analytickej filozofie a filozofie jazyka (Russel, Wittgenstein), bola napokon úplne vyvrátená, no stále je považovaná za dôležitý základný kameň novovekej filozofie.

</doc>
<doc id="1879" url="https://sk.wikipedia.org/wiki?curid=1879" title="Alfred Loisy">
Alfred Loisy

Alfred Loisy (* 28. február 1857, Ambrières, Francúzsko – † 1. jún 1940, Ceffonds) bol francúzsky filozof a teológ, predstaviteľ katolicizmu a katolíckeho modernizmu. Loisy sa zaoberal problémom historického vývoja zjavenia, reinterpretáciou tradičných formulácií.
Dielo: L’Evangile et l’Eglise (Evanjelium a cirkev) - rok vydania 1902
Vydal viaceré spisy, ktoré boli heretické, preto boli neskôr zakázané a Loisy exkomunikovaný. 

</doc>
<doc id="1880" url="https://sk.wikipedia.org/wiki?curid=1880" title="Michail Vasilievič Lomonosov">
Michail Vasilievič Lomonosov

Michail Vasilievič Lomonosov (; * 19. november 1711, Mišaninskaja, Ruské cárstvo – † 15. apríl 1765, Petrohrad, Ruská ríša) bol ruský prírodovedec, filozof, chemik, spisovateľ a maliar; iniciátor založenia univerzity v Moskve 1755. Zakladateľ súčasného ruského spisovného jazyka.
Život.
Narodil sa v dedinke Mišaninskaja pri Cholmogore na severe Ruska. Bol nesmierne nadaný, sám sa naučil latinsky čítaním Biblie v tomto jazyku. V Moskve, kam údajne hnaný túžbou po vzdelaní prišiel pešo, poznali jeho talent a umožnili mu štúdiá v nemeckom Freibergu. Po návrate do vlasti založil Akadémiu vied.
Mal široký záber a venoval sa viacerým problematikám. Zjednodušil formuláciu zákona zachovania hmotnosti. Objavil atmosféru Venuše. Vytvoril novú teóriu o teple. Písal básne. Bol polyhistorom. Nezávisle od Benjamina Franklina a Prokopa Diviša zostrojil bleskozvod, je konštruktérom horizontoskopu. Zostrojil aj anemometer a refraktometer.

</doc>
<doc id="1881" url="https://sk.wikipedia.org/wiki?curid=1881" title="Konrad Lorenz">
Konrad Lorenz

Konrad Zacharias Lorenz (* 7. november 1903, Viedeň, Rakúsko-Uhorsko – † 27. február 1989, Viedeň, Rakúsko) bol rakúsky zoológ a ornitológ. Zakladateľ modernej etológie a nositeľ Nobelovej ceny za fyziológiu alebo medicínu z roku 1973 za štúdium správania zvierat.
Študoval včelí tanec.
„Dlho hľadaným medzičlánkom medzi zvieraťom a skutočne humánnym človekom sme my.“

</doc>
<doc id="1882" url="https://sk.wikipedia.org/wiki?curid=1882" title="Paul Lorenzen">
Paul Lorenzen

Paul Lorenzen (* 24. marec 1915, Kiel, Nemecko – † 1. október 1994, Göttingen, Nemecko) bol nemecký matematik a filozof, predstaviteľ erlangenskej školy.
Zoznam diel.
Redens", 1990

</doc>
<doc id="1883" url="https://sk.wikipedia.org/wiki?curid=1883" title="Rudolf Hermann Lotze">
Rudolf Hermann Lotze

Rudolf Hermann Lotze (* 21. máj 1817, Bautzen, Nemecko – † 1. júl 1881, Berlín) bol nemecký filozof.
V jeho filozofii sa spája exaktná prírodoveda, medicína a idealizmus nadväzujúci na Leibnizovu filozofiu: empiricky daná príroda je špecifickým prejavom ideálneho sveta, o formách a zákonoch ktorého možno usudzovať analogicky podľa foriem a zákonov subjektívnych duchovných procesov. Mechanické, príčinné zákony súcna treba chápať ako symbolický výraz toho, čo má byť, účelového a pod. Lotze zaviedol pojem hodnoty ako toho, čo má význam, platnosť iba pre subjekt, pričom však hodnota nie je produktom ľubovôle subjektu: hodnota je objektívna ako všeobecne platná forma chcenia a správania sa.

</doc>
<doc id="1884" url="https://sk.wikipedia.org/wiki?curid=1884" title="Lucretius Carus">
Lucretius Carus

Titus Lucretius Carus (* asi 99 pred Kr.† asi 55 pred Kr.) bol rímsky filozof a básnik, autor didaktickej skladby "De rerum natura" (O pôvode vecí) zaoberajúcej sa epikurejskou filozofiou.
Život.
Nejasnosti ohľadom narodenia a smrti.
Naším najdôležitejším zdrojom informácii o Lucretiovom živote je "Chronicon" (Kronika) od Hieronyma. Podľa toho zahynul básnik-filozof vo veku 44 rokov vlastnou rukou po tom, ako vypil "nápoj lásky" a ten ho dohnal k šialenstvu. De rerum natura napísal počas záchvatov šialenstva . Rozličné verzie kroniky uvádzajú ako rok Lucretiovho narodenia 96, 94 alebo 93 pred Kr. (a dátumy smrti teda ako 52, 50 a 49 pred Kr.).
S týmto údajom ale nesúhlasia iné pramene, napríklad údaj v Cicerovej korešpondencii bratovi Quintovi z roku 54 pred Kr. Cicero spomína, že vo februári toho roku mal možnosť spolu s bratom čítať Lucretiovo dielo. Pritom text "De rerum natura" dokazuje, že skladba bola vydaná bez záverečnej úpravy, veľmi pravdepodobne preto, že autor zomrel pred jej dokončením. Pokiaľ je táto hypotéza pravdivá, Lucretius musel byť už v roku 54 pred Kr. mŕtvy.
Tretím zdrojom údajov o Lucretiovom narodení a smrti je "Vita Vergilii" (Život Vergília) od Donata. Podľa toho filozof umrel v roku, kedy dovŕšil Vergílius 17 rokov a konzulát zastávali Pompeius a Crassus. Tento údaj sám osebe je nepresný, pretože Vergílius, ktorý sa narodil roku 70 pred Kr., mal 17 rokov roku 53 pred Kr., ale Pompeiov a Crassov konzulát spadá do roku 55 pred Kr. Zo všetkých možností sa posledný dátum, rok 55 pred Kr., javí ako najpravdepodobnejší dátum úmrtia (a podľa Hieronymovych informácii sa teda Lucretius narodil roku 99 pred Kr.).
Lucretius podľa Hieronyma.
Ani ďalšie životopisné údaje, ako ich uvádza Hieronymus, sa nejavia ako pravdivé. Napríklad jeho tvrdenie, že o vydanie "De rerum natura" sa zaslúžil Cicero, bolo zavrhnuté ako vymyslené. Pokiaľ by Cicero skutočne bol editorom Lucretiovho diela, zaiste by sa o tom zmienil v svojej korešpondencii. Zmienky v korešpondencii skôr naznačujú, že Lucretia poznal ako bežný čitateľ. Cicero sa nezaoberal vydavateľskou činnosťou a nie je pravdepodobné, že Lucretia vôbec poznal.
Zdá sa, že Hieronymus sa skôr pokúšal, ako jeden z popredných predstaviteľov cirkvi, zdiskreditovať pohanského filozofa, ktorý v duchu epikureizmu pochyboval o živote po smrti a o tom, že by sa nejaké božstvo zaujímalo o človeka. To sa týka tak historky o nápoji lásky, ktorá je očividne vymyslená, a veľmi pravdepodobne aj Lucretiovej samovraždy, ktorú nepotvrdzujú žiadne iné pramene o jeho živote.
"De rerum natura".
Lucretius venuje svoju epickú skladbu istému Gaiovi Memmiovi. Táto osoba sa dnes stotožňuje s Gaiom Memmiom, priateľom a ochrancom mladorímskych básnikov Catulla a Cinnu. Nie je ale zrejmé, v akom vzťahu bol Lucretius k Memmiovi alebo k rímskym neóterikom a dokonca nie je možné určiť na základe tejto jednej zmienky jeho spoločenské postavenie.
Názov "De rerum natura" je presným latinským prekladom strateného Epikurovho spisu "Peri fyseós". Lucretius veľmi pravdepodobne poznal obsah tohoto spisu a vychádzal z neho.
Témy diela.
Lucretius sám uvádza na viacerých miestach svojej básnickej skladby, že jeho hlavným zámerom je oslobodiť ľudskú myseľ od poverčivosti a strachu zo smrti. Pokúša sa o to prostredníctvom filozofického systému vytvoreného Epikurom, ktorý je v "De rerum natura" vyzdvihovaný takpovediac medzi bohov.
Lucretius spája poverčivosť ("religio") s vierou, že bohovia alebo nejaká nadpozemská sila stvorila svet a naďalej doň zasahuje. Pomocou pozorovania a logickej úvahy sa snaží dokázať, že fungovanie sveta možno vysvetliť prostredníctvom prírodných javov – pravidelného pohybu a interakcie atómov ("partes") v priestore – a nie prostredníctvom bohov, ktorých by sa mal človek báť alebo im slúžiť.
O smrti Lucretius tvrdí, že je iba rozkladom fyzického tela a rozumu a nie je na nej ani nič dobré, ani nič zlé. Pretože po smrti nikto nič necíti, nemôže cítiť ani zármutok nad stratou života alebo bolesť. Strach zo smrti je len preneseným strachom zo života a z bolesti, ktorú môže v skutočnosti pociťovať iba živý tvor. Lucretius tiež používa argument symetrie: rovnaký stav neexistencie ako po smrti predsa človek zažíva aj pred svojim narodením a pokiaľ sa nebojíme tohto obdobia predchádzajúceho životu, nemáme sa báť ani obdobia po živote.
Výstavba diela.
Lucretiova skladba v šiestich knihách je vystavaná symetricky. Prvé tri knihy poskytujú základný výklad o filozofických pojmoch, v ktorých Lucretius uvažuje: bytí a nebytí, hmote a priestore, časticiach a ich pohybe, nekonečne a vesmíre, podstate ľudskej mysle, ktorú rozdeľuje na "animus", čiže rozum, a "anima", čiže zmyslové vnímanie, a jej smrteľnosti. Tri ďalšie knihy používajú tieto pojmy, aby vysvetlili javy, ktorými sa najčastejšie človek zaoberá, medzi nimi i zrak, sexuálnu príťažlivosť, poľnohospodárstvo, nebeské úkazy a choroby.
Prvú knihu otvára hymnus na oslavu Venuše, ktorý je jednou z umelecky najprecítenejších častí diela. Tento úvod je o to zaujímavejší, že kontrastuje s Lucretiovým odmietaním bohov.
To, že Lucretius nestihol "De rerum" natura dokončiť, dokazuje náhly koniec skladby akoby uprostred myšlienky. V piatej knihe sľubuje básnik, že podá v najbližšej časti popis sídiel bohov, ale namiesto toho sa v šiestej knihe dostáva k popisu Aténskeho moru, za ktorým už nič nenasleduje. Podobné nezrovnalosti sa vyskytujú na viacerých miestach básne.
Štýl.
"De rerum natura" je písané hexametrom, podobne ako diela Ovídia alebo Vergília. Lucretiovo metrum, ktoré je staršie ako metrum dvoch velikánov Augustovho obdobia, sa však líši od hexametru neskorších básnikov, čo dlho viedlo k tomu, že bol ako autor podceňovaný. Používa neobvyklé radenie prízvuku, asonanciu, synkopáciu, veľký význam pripisuje dieréze. Tieto prvky, ktoré pôsobia pri neskorších uhladených hexametroch, „drsne“, súvisia s energiou básne, ktorá sa pokúša vyjadriť nesúrodosť látok i svojim rytmom.
Podobne ako jeho súčasník Cicero sa aj Lucretius podieľal na vytvorení latinskej filozofickej terminológie jej prevodom z gréčtiny. Okrem novotvarov tohto druhu používa hojne archaizmy, ktoré boli typické pre vysokú reč básnikov. Podľa Epikurovej zásady, že je potrebné myšlienky formulovať do krátkych ucelených výrokov, ktoré si možno ľahko zapamätať a možno ich často opakovať, vkladá Lucretius opakovane do svojej skladby niektoré sekvencie, ktoré v niektorých prípadoch vytvárajú až refrén. Tak napríklad dvojveršie "nam quod cumque suis mutatum finibus exit, continuo hoc mors est illius quod fuit ante" (keď opustí zmenené čokoľvek hranice vlastné, mŕtva je zrazu vec, čo bývala predtým) sa opakuje na štyroch miestach prvých troch kníh .
Prijatie diela.
Lucretius bol považovaný za velikána básnického umenia už v antickej dobe. Pochvalne sa o ňom zmieňujú mnohí kritici aj iní básnici: Cicero, Ovídius, Vergílius, Cornelius Nepos, Vitruvius, Quintilianus a Statius.
S nástupom kresťanstva sa postoj vzdelaných vrstiev k Lucretiovi výrazne zmenil. Jeho odmietanie božského v svete a nesmrteľnosti duše znamenalo, že ho kresťanské autority, aj zmienený Hieronymus, odsúdili.
Novovek objavil Lucretia spolu s rukopisom, ktorý v roku 1418 našiel Poggio Bracciolini v Alsasku.

</doc>
<doc id="1885" url="https://sk.wikipedia.org/wiki?curid=1885" title="Niklas Luhmann">
Niklas Luhmann

Niklas Luhmann (* 8. december 1927 – † 6. november 1998) bol nemecký filozof a sociológ.
Bol žiakom Talcotta Parsonsa. 

</doc>
<doc id="1886" url="https://sk.wikipedia.org/wiki?curid=1886" title="Ramón Lull">
Ramón Lull



</doc>
<doc id="1887" url="https://sk.wikipedia.org/wiki?curid=1887" title="Jean-François Lyotard">
Jean-François Lyotard

Jean-François Lyotard (* 10. august 1924, Versailles, Francúzsko – † 21. apríl 1998, Paríž) bol francúzsky filozof a literárny teoretik.
Ako filozof bol hlavný predstaviteľ filozofického postmodernizmu alebo postmodernej filozofie. Pod titulom postmoderna formuluje ako základný problém súčasnosti neriešiteľnosť sporu heterogénnych typov diskurzov, spôsobov vedenia a životných foriem, a snaží sa v „relektúre“ moderných filozofov ako Kant a Wittgenstein vyvinúť filozofiu, ktorá by dokázala čeliť oným rozporom.
Podľa Lyotarda je postmoderná situácia daná zlyhaním moderného projektu emancipácie ľudstva, pričom predpoklady adekvátnej reakcie na túto situáciu tkvejú v avantgardách. Lyotard podáva vehementnú obhajobu predvojnových avantgárd.

</doc>
<doc id="1888" url="https://sk.wikipedia.org/wiki?curid=1888" title="Matúš (apoštol)">
Matúš (apoštol)

Svätý Matúš, pôvodné meno Lévi, syn Alfea, jeden z 12 Ježišových apoštolov.
Podľa Nového Zákona bol mýtnikom v Kafarnaume v Galilei. Pod vplyvom stretnutia s Ježišom zanechal svoje v tej dobe lukratívne povolanie a pridal sa k Ježišovým učeníkom. Svätý Matúš je podľa starej kresťanskej tradície autorom prvého z evanjelií. V Novom zákone vystupuje pod menom Matúš na piatich miestach (Mt 9,9).
Uctievanie.
Rímske martyrológium uvádza sviatok sv. Matúša, evanjelistu, na 21. september.

</doc>
<doc id="1889" url="https://sk.wikipedia.org/wiki?curid=1889" title="Michail Alexandrovič Lifšic">
Michail Alexandrovič Lifšic

Michail Alexandrovič Lifšic (* 23. júl 1905, Melitopoľ, Ukrajina – † 28. september 1983, Moskva, Rusko) bol ruský estetik, filozof a historik, teoretik umenia a teoretik kultúry; predstaviteľ marxistickej estetiky. 
V 30. rokoch polemizoval so sociologistickými smermi v literárnej vede. Usporiadal antologie zhrnujúce názory Marxa, Engelsa a Lenina na umenie.

</doc>
<doc id="1890" url="https://sk.wikipedia.org/wiki?curid=1890" title="Lin-ťi I-süan">
Lin-ťi I-süan

Lin-ťi I-süan (, ; *?† 867) bol čínsky filozof, predstaviteľ čchanu.

</doc>
<doc id="1891" url="https://sk.wikipedia.org/wiki?curid=1891" title="Charles Babbage">
Charles Babbage

Charles Babbage (* 26. december 1791, Londýn – † 18. október 1871, Londýn) bol anglický matematik, filozof a informatik. Ako prvý vymyslel programovateľný počítač a pokúšal sa ho aj zostrojiť, ale nepodarilo sa mu dielo dokončiť.
V roku 1812 založil s Georgeom Peacockom a Johnom Herschelom spolok "Analytická spoločnosť" zameraný na rozvoj matematickej vedy. V roku 1816 bol zvolený za člena Kráľovskej vedeckej spoločnosti. Od roku 1827 bol profesorom matematiky na Cambridge.
Diferenčný stroj dostal konkrétne črty v roku 1821. Vtedy sa Babbage stretol s astronómom Johnom Herschelom a po tom, čo dlho preverovali zložité a nesprávne výpočty, Babbage zvolal: „Preboha, kiež by bol býval tieto kalkulácie robil parný stroj!“ 
O dva roky začal svoju myšlienku stvárňovať. Najskôr načrtol plán Diferenčného stroja I. Bol to však zložitý a drahý projekt, a vynálezca utratil vládne peniaze, za ktoré by sa dali postaviť dve bojové lode. Po tom, čo sa pohádal aj s hlavným inžinierom, ktorého upodozrieval, že nadsadzuje výdavky (inak povedané - kradne), vymyslel lepší projekt: Diferenčný stroj II. Veľa vecí v ňom zdokonalil a urobil z neho obrovský „drvič“ čísel, ktorý zefektívnil zložité výpočty. Ani ten však nedokončil. 
Ďalší Babbageov projekt "Analytického stroja" však znamenal historický prechod od mechanických strojov k programovateľnému počítaču. Stroj mal 4 základné časti, a to ""mill" - procesor, "store" - pamäť, "reader" - vstupné zariadenie a "printer"" - výstupné zariadenie. Na jeho prácu nadviazal Talian Luigi Federico Menabrea a Angličanka Ada Lovelace.
V roku 1991 postavili v Británii na základe jeho plánov diferenčný stroj č. 2, čím bola dokázaná realizovateľnosť jeho návrhu. 
Je po ňom pomenovaný kráter Babbage na privrátenej strane Mesiaca.

</doc>
<doc id="1893" url="https://sk.wikipedia.org/wiki?curid=1893" title="Umelý jazyk">
Umelý jazyk

Umelý jazyk je jazyk, ktorý bol vytvorený jedným človekom, alebo skupinou ľudí. Významovo, pojem umelý jazyk nie je celkom správny, správnejšie sú pojmy "konštruovaný" (constructed l., conlang), "plánovaný" (planned l.), "modelový" (model l.) alebo "vyvíjaný" jazyk (developed l.).
Podľa definície Jeffreyho Henninga, umelé jazyky sú vymyslené jazyky, ktoré za daných okolností slúžia ľudom, či iným inteligentným bytostiam ku komunikácii. Týmito okolnosťami môže byť spletitá jazyková realita napr. Európy, alebo nimi môže byť literárna fikcia, príbeh. Dnes máme záznamy o stovkách rôznych umelých jazykov.
V zásade delíme vyvíjané jazyky na dve skupiny: apriórne jazyky, pozostávajúce z prvkov (foném, morfémy) celkom ľubovoľne vymyslených a nepodobajúcich sa iným už existujúcim jazykom. Aposteriórny jazyk spočíva na základoch iného, už existujúceho jazyka (napríklad už tiež skonštruovaného). Ako prvý známy aposteriórny jazyk môžeme považovať projekt nemeckej opátky (1098 – 1179) „Lingua Ignota“. Mal slúžiť ako tajný jazyk a bol určený pre cirkevné potreby.
Ďalším možným pohľadom na konštruované jazyky je, z pohľadu koho sú používané. Ide teda o jazyky "filozofické", "tajné", "osobné" a "skupinové". Kategorizácia konštruovaných jazykov zahrňuje všetky znaky a túžby človeka preniknúť do bohatstva jazyka.
Klasifikácia podľa účelu.
Medzinárodný pomocný jazyk.
Medzinárodný pomocný jazyk (international auxiliary language, IAL, auxlang) by mal slúžiť ku komunikácii ľudí pochádzajúcich z rôznych jazykových prostredí, ktorí potrebujú často komunikovať. Mal by to byť jazyk, ktorý sa dá ľahko naučiť, nie je hovorovo zradný a komunikačne dostupný. Pokusov bolo veľa: v XVII. storočí J. A. Komenský, Marin Mersenne, J. Wilkins, potom v 19. storočí Volapük (Johann Martin Schleyer), Occidental (Edgar de Wahl), Novial (Otto Jespersen); medzi najúspešnejšie patrí Esperanto (L. L. Zamenhof). I tieto jazyky však prechádzajú ďalšími rekonštrukciami. Napríklad veľa užívateľov bolo nespokojných s niektorými javmi v esperante a tak vznikol jazyk ido (potomok).
Existuje, a existovalo, mnoho "prirodzených" IAL (gréčtina a latinčina v Európe, čínština v juhovýchodnej Ázii, arabčina v Prednej Ázii a severnej Afrike). Dnes sa takýmto jazykom celosvetovo stáva angličtina, napriek tomu, že nie je ako mnoho prirodzených jazykov ani ľahko naučiteľná (predovšetkým výslovnosť) a navyše zradná.
IAL môžeme taktiež rozdeliť na písomné jazyky (pasigrafie) a jazyky hovorené (pasilalie). Pasigrafie by mali byť všeobecne zrozumiteľné sady znakov. Dajú sa čítať podľa daného kľúča v každom jazyku, ale nedá sa nimi riešiť problém medzinárodného dorozumievania pre ich ťažkosť a nedostatočné výrazové možnosti (nedá sa nimi hovoriť).
Významní predstavitelia IAL:
Pidžin.
V rôznych častiach sveta vznikli žargóny, zmesi z francúzštiny, alebo angličtiny s domorodým jazykom: pidžin, angličtiny s orientálnymi prvkami, ktorý je používaný v južnej a východnej Ázii, "lingua franca", okolo Stredozemného mora a "lingua géral", negerský a portugalský jazyk, používaný okolo Brazílie. 
Umelé redukované prirodzené jazyky.
Projekty redukovaných jazykov sú pokusy zjednodušiť gramaticky latinčinu alebo gréčtinu a obmedziť ich slovníky. S tým taktiež súviseli pokusy oživiť latinčinu (Latine sine flexione, Latino macaronico). Rovnaké pokusy boli robené s gréčtinou (Apoléma), s nemčinou (We–de), francúzštinou, taliančinou, španielčinou, angličtinou a slovanskými jazykmi.
Osobitnú zmienku si zaslúži "Basic English" z r. 1930, anglický minimálny jazyk. Autorom bol Charles Kay Ogden. Slovná zásoba pozostávala z 850 slov a 18 slovies. Slovesá, ktoré neboli v slovníku, sa museli opisovať, čo veľmi komplikovalo reč a dorozumievanie. Projekt bol kúpený britskou vládou a pozastavený.
Logický jazyk.
Vývojom na seba jazyk nabaľuje momentálne spoločenské a kultúrne udalosti a tie premieta do svojej štruktúry, prevažne do slovotvorby a idiomatiky. Či už ide o významné historické momenty (waterloo – výraz pre fatálny neúspech niečoho kedysi veľmi úspešného), prastaré nábožensko-magické tabu (slovenské výrazy zmija a medveď, pravé mená týchto živočíchov boli tabuizované), alebo úsmevné nedorozumenia (novinársky termín kačica), vždy ide o „nesystematické“ zásahy. Takéto zásahy majú svoje kúzlo, ale jazyk sa nimi komplikuje. Logický jazyk (logical language, loglang) sa snaží odstrániť z jazyka čo najviac nejednoznačností (prevažne syntaktických), zaviesť pravidelnú gramatickú a slovotvornú deriváciu. Medzi najvýznamnejšie jazyky tohto typu patria loglan, lojban a klasické yicklamu.
Významní predstavitelia logických jazykov:
Fiktívny jazyk.
Pre použitie v špecifických podmienkach fabulácie, ako je film, beletria, divadelná hra, počítačová hra, hra na hrdinov a mikronárod, sa vytvárajú fiktívne jazyky (fictive language). Medzi skonštruovanými jazykmi patria k tým najúspešnejším, sú totiž používané.
Populárne seriály ako Star Trek, alebo Babylon 5 sa hemžia ľudskými subkultúrami a neľudskými rasami a ich kultúrami a jazykmi (klingončina, ferengičtina atd.) V záplave kníh žánru fantastiky nie je možné zabudnúť na jedinečnú Stredozem J. R. R. Tolkiena (sindarčina, quenijčina, čierna reč atď.) J. R. R. Tolkien vôbec predstavuje vzor jazykového vývojára, človeka ponoreného do navzájom prenikajúcich rovín kráľovstva predstáv a skutočnosti.
Hĺbka rozpracovanosti fiktívneho jazyka môže byť rôzna: ide buď o jednoduché, pomenované jazyky (naming languages), slúžiace na pomenovanie miest a bytostí. Tie sa väčšinou skladajú z niekoľko sto slov a veľmi málo gramatiky. Prepracovanejšie sú diachronické fiktívne jazyky, ktoré majú svoju minulosť a kultúrnu kontinuitu (napr. tolkienovské jazyky), sú hlbšie začlenené do fabuly a tvoria jej neoddeliteľnú súčasť.
Snáď najzvláštnejšou kategóriou fiktívnych jazykov sú jazyky mikronárodné. Mikronárod je skupina ľudí, ktorí sa rozhodli založiť si vlastné spoločenstvo takmer so všetkým. Obvykle sú počiatky mikronárodov v letných hrách na vládcovi rozľahlých lesov a lúk u prarodičov na vidieku, alebo novšie pramení z vplyvu hier na hrdinov (Dungeons and Dragons, D&amp;D). Časom sa stávajú mikronárody skutočným mikroetnikom (najpočetnejší známy mikronárod, Ladonia vo Švédsku, má okolo 2500 príslušníkov, bežnejšie počty sú od troch do dvoch desiatok) s vlastnou históriou, jazykom náboženstvom, tradíciami. Ich jazyky sú síce fiktívne, pretože na začiatku boli väčšinou skonštruované, ale od istého bodu sa stávajú jazykmi prirodzenými. Tak vznikajú nadstavby prirodzeného jazyka (superset language) a nové dialekty (jazyk Talossanov, el glhet Talossán, môže byť zvaný aj nový dialekt provensálčiny).
Významné jazyky.
Volapük.
Volapük bol prvým medzinárodným umelým jazykom, ktorý svojho času dosiahol úspech a naučilo sa ho niekoľko stotisíc ľudí. Jeho autorom bol Martin Schleyer, ktorý ho uverejnil v roku 1879 a knižne vydal v roku 1880. V roku 1890 hnutie vyvrcholilo, vo svete existovalo takmer 300 spolkov, vyšlo takmer 400 kníh a vychádzalo 25 časopisov. V tom istom roku sa konal tretí zjazd užívateľov Volapüku, na ktorom sa nanajvýš hovorilo po nemecky a taktiež sám autor, a od toho roku sa začal rozpad hnutí. Príčiny neúspechu volapüku boli v jeho ťažkej naučiteľnosti, chyby a nedostatky v štruktúre, organizácii a v nedostatku možnosti vývoja, pretože ten závisel len na jednej osobe, na autorovi samotnom. Vzdelaní volapükisti navrhovali reformy, ktoré Schleyer zamietal. Po tom roku postupne prestali vychádzať časopisy a zanikali spolky.
Ido.
Ido sa označuje ako „reformované esperanto”. Vzniklo ako reakcia na neochotu meniť samotné esperanto s cieľom vylepšiť ho. V konečnom dôsledku však časté menenia pravidiel jazyka mnohých užívateľov odradilo.
Porovnať rozdiely medzi "esperantom" a "ido" sa dá na tejto vete:
Myšlienka medzinárodnej reči.
Mnohojazyčnosť bola náročnou prekážkou medzinárodným stykom a to už v staroveku, kedy boli medzinárodné styky málo rozvinuté, pretože len málo ľudí sa stretávalo medzinárodne. Ale i pre vtedajšie obmedzené potreby medzinárodných stykov boli užívané v rôznych historických dobách rôzne jazyky ako sumerský, babylonský, asýrsky, egyptský, krétsky a na územiach dobytých Alexandrom Veľkým, od Jadranského mora až po Čierne more a Indiu, grécky jazyk. Ešte väčšieho rozšírenia dosiahla latinčina ako ústredný štátny jazyk rímskeho impéria na všetkých dobytých územiach, a ako oficiálny jazyk západnej Cirkvi.
Užívanie a rozšírenie toho, alebo iného jazyka vždy záviselo na vojenskej, politickej, hospodárskej a taktiež kultúrnej nadvláde toho či onoho národa. Po rozpade rímskeho cisárstva latinčina taktiež upadala zmiešaním s rôznymi národnými jazykmi, a tak vznikla taliančina, francúzština, španielčina, portugalčina a rumunčina. Latinčina prestala byť štátnym jazykom, ale i v stredoveku bola ďalej užívaná ako spoločný jazyk cirkvi a aristokracie. Súčasne začínalo obdobie renesancie vo vede a kultúre.
No v 17. storočí už latinčina začala strácať svoju výlučnosť a univerzálnosť. Hlavne po Vestfálskom mieri v r. 1648 začína ustupovať a v úradných a medzinárodných vzťahoch, kultúrnych a obchodných výmenách vo všetkých častiach sveta začína prevládať francúzština, ktorá však nikdy nedosiahla univerzálnosť latinčiny. Výhrady vzhľadom k užívaniu francúzštiny jasne naznačujú, že francúzština nikdy nedosiahla oficiálne postavenie "de iure" uznaného jazyka medzinárodných stykov.
Po prvej svetovej vojne Spojené kráľovstvo a Spojené štáty americké otriasli privilegovanou pozíciou francúzštiny a všetky ďalšie snahy obnoviť francúzsku jazykovú nadvládu, jej jazykový monopol, natrvalo stroskotali. Čím viac sa uplatňuje idea národného štátu a národnej zvrchovanosti, tým viac jazykov sa objavuje na poliach ľudskej činnosti. Organizácia Spojených národov v súčasnosti používa šesť oficiálnych jazykov. Unesco a iné medzinárodné inštitúcie ešte viac. Na začiatku tohto storočia stačilo poznať dva, alebo tri západoeurópske jazyky pre získanie informácií o posledných úspechoch vedy. Dnes sa počíta so znalosťou 12 jazykov ako s nutným základom. Naučiť sa i štyri, päť jazykov nie je postačujúce. Málo ľuďom sa podarí naučiť sa všetko v týchto jazykoch dokonale, najčastejšie je možno iba zhruba porozumieť, a to často na úkor vlastnej vedeckej tvorivej práce. Mnohí sa domnievajú, že národy sa nikdy nezhodnú na používaní jedného národného jazyka povinného pre všetkých a tak je riešenie možné iba prijatím politicky a národne neutrálneho jazyka.
Už v 17. storočí sa začali zaoberať otázkou spoločného jazyka filozofi ako René Descartes (1596 – 1650), Wilhelm Leibniz (1648 – 1716) a Jan Amos Komenský (1592 – 1671). Všetci usúdili, že je nutné mať spoločný jazyk pre styk medzi národmi a ustanovili tieto zásady: jeden druh skloňovanie a časovanie, žiadne výnimky a nepravidelnosti, tvorenie slov pomocou prípon a predpôn.
Keď sa v 17. storočí upustilo od používania latinčiny, nastalo v medzinárodných vzťahoch prázdno, ktoré Komenský chcel odstránením vytvorením nového jazyka, ľahšieho a vhodnejšieho ako bola sama latinčina a ktorý by bol druhým jazykom pre každého. Bol to jeho humanizmus, vlastenectvo, demokratizmus a mierové snahy, ktoré ho viedli k tomu, že sa začal zaoberať myšlienkou spoločného jazyka pre svet a navrhovať utvorenie plánovaného jazyka, ktorý by sa dalo naučiť bez straty času a vecí, ktorý by bol prostriedkom k dosiahnutiu vyššieho vzdelania a vyslovil zásadu, nech si všetci pestujú a uchovávajú svoj materský jazyk. Tomuto problému venoval Komenský dva spisy. „Via Lucis“ (Cesta svetla) a "Panglottia" (Univerzálny jazyk). Aj keď Komenský majstrovsky ovládal latinčinu, vedel, že latinčina nestačí pre medzinárodné dorozumievanie a, že je to jazyk neľahký. Hovoril, že „
je nutné vytvoriť nejaký spoločný jazyk spoločný pre všetky národy...ja nutné dávať prednosť tomu, aby bol vytvorený nejaký jazyk spoločný pre celý svet. …Nemôžeme preto urobiť nič iné, ako odporučiť úplne nový jazyk. Všeobecný jazyk musí brať ohľad na všetky národy. Z toho plynie záver, že aj napriek mnohonásobným prekážkam a zmätkom vzájomného styku, ktoré vznikajú z početnosti, ťažkosti a nedokonalosti jazykov, neostáva účinnejšieho prostriedku, aby sa zostavil nový jazyk, nad všetky už známe: ľahší, dokonalejší. Túžime po jazyku rozumovom, analogickom a harmonickom.“
Publikáciu "Hľadanie dokonalého jazyka v európskej kultúre" napísal taliansky mysliteľ a spisovateľ Umberto Eco, ktorú v roku 2001 vydalo nakladateľstvo Lidové noviny v edícii Utváranie Európy. Zaoberá sa rôznymi tajnými jazykmi, tak aj myšlienkou pomocného medzinárodného jazyka a vyjadruje názor, že keby politické rozhodnutie sprevádzala vhodne naplánovaná mediálna kampaň, mohol by sa zvolený pomocný medzinárodný jazyk veľmi rýchlo presadiť."
Medzi umelé jazyky skonštruované pre medzinárodné dorozumenie patria:
spred 1952:
po roku 1952:

</doc>
<doc id="1900" url="https://sk.wikipedia.org/wiki?curid=1900" title="Madhva">
Madhva

Madhva (1199 - 1278) bol 
indický filozof, predstaviteľ védánty. 
Zastával pluralizmus. Stvorenie podľa Madhvu sa nemôže uskutočniť z ničoho, ale všetko závisí od nezávislého Boha.

</doc>
<doc id="1901" url="https://sk.wikipedia.org/wiki?curid=1901" title="Gabriel Madinier">
Gabriel Madinier

Gabriel Madinier (* 8. júl 1895, Lyon, Francúzsko – † 12. december 1958) bol francúzsky filozof, predstaviteľ existencializmu.

</doc>
<doc id="1902" url="https://sk.wikipedia.org/wiki?curid=1902" title="Ernst Mach">
Ernst Mach

Ernst Mach (* 18. február 1838, Chrlice, Rakúsko-Uhorsko – † 19. február 1916, Vaterstetten, Nemecké cisárstvo) bol český filozof a fyzik, predstaviteľ druhej etapy vývinu pozitivizmu, zakladateľ empiriokriticizmu, rektor Karlo-Ferdinandovej univerzity. Zaviedol princíp ekonómie myslenia.
Životopis.
Narodil sa v Chrliciach na Morave. Počas 28 rokov pôsobenia v Česku vytvoril v podstate celé svoje fyzikálne dielo. Roku 1895 prijal ponuku z Viedne učiť filozofiu, najmä históriu a teóriu induktívnej vedy.
Na dôchodku uverejnil nielen celý rad vedeckých článkov, ale dokončil aj dve monografie. Posledné roky (1913–1916) žil s manželkou u najstaršieho syna Ludwiga. Tam tiež v mestečku Haar deň po svojich 78. narodeninách zomrel na zlyhanie srdca.
Ernst Mach patrí k najvýznamnejším osobnostiam vedy druhej polovice 19. storočia predovšetkým v oblasti experimentálnej fyziky. Jeho menom sú označené mnohé fyzikálne veličiny a pojmy. Ako vedec bol známy svojou dôkladnosťou, precíznosťou a manuálnou zručnosťou, svojim pokojom a jasným, stručným a výstižným formulovaním myšlienok. Ako pedagóg a filozof bol autorom rady učebníc a prehľadných kompendií z oblasti fyziky, stál pri zrode tejto vednej disciplíny v Česku v jej novodobej podobe.
Na jeho počesť udeľuje Akadémia vied Českej republiky Čestnú odborovú medailu Ernsta Macha vynikajúcim domácim i zahraničným vedcom v odbore fyzikálnych vied. 
Hodnota väčšiny Machových fyzikálnych prác je od času nezávislá. Teoretici si natrvalo privlastnili Machov princíp, učitelia fyziky potrebujú Machov vlnostroj a Machovo kyvadlo, aerodynamika nadzvukových rýchlostí sa nezaobíde bez Machovho kužeľa, Machovho uhla ani Machovho čísla.

</doc>
<doc id="1903" url="https://sk.wikipedia.org/wiki?curid=1903" title="Mahariši Mahéš Jógí">
Mahariši Mahéš Jógí

Mahariši Mahéš Jógí alebo Maharši Mahéš Jógí (; * 12. január 1918, Džabalpur, India – † 5. február 2008, Vlodrop, Holandsko) bol indický autor techniky transcendentálnej meditácie, ktorú vypracoval v roku 1958 v Indii. Žil dlhší čas na Západe, od roku 1984 pôsobil opäť v Indii.
Recept na pokoj a šťastie pripravoval doma v Indii. Ako vyštudovaný právnik vycítil potreby vtedajších a taktiež budúcich hviezd rodiaceho sa šoubiznisu. Na uskutočnenie jeho cieľa bolo najvhodnejšie štylizovať sa pózy guru. Zanechal právnickú prax a stal sa učeníkom známeho guru Swami Brahmananda Saraswatiho. Presťahoval sa za ním do izolácie v údolí na úpätí Himalájí. Po smrti Saraswatiho jeho učenie rozvinul a pomenoval transcendentálna meditácia, čo sa neskôr ukázalo ako ďalší Maharišiho marketingový ťah a tento svoj produkt začal ponúkať po svete. 
Maháraši a Beatles.
Východnému mysticizmu a tradíciám ako prví podľahli už začiatkom 60. rokov 20. storočia bítnicki básnici a spisovatelia. Po nich zasiahla „ázijská vlna“ ďalších umelcov. Najdôležitejším stretnutím v jeho živote bolo stretnutie s členmi skupiny Beatles, ktorí v tej dobe platili za najmienkutvorenejšie osoby svojej doby. Po tomto stretnutí sa z Mahárašiho stala vyhľadávaná „duchovná hviezda“.
Vplyv Georgea Harrisona, ktorý bol vždy veľmi prístupný všetkému „indickému“, veľmi uľahčilo celosvetovému presadeniu Mahárašiho "transcendentálnej meditácie". 
Na druhej strane aj Mahárašiho „učenie“ výrazne pôsobilo na členov skupiny. Treba si však uvedomiť, že aj negatívne skúsenosti boli podnetom k napísaniu skladieb, ktoré sú v niektorých prameňoch uvádzané, bez komentára, ako výsledok niekoľko mesačného pobytu skupiny Beatles v Mahárašiho duchovnom centre v indickom Rišikéši.
Očakávania a skutočnosť.
Kto by očakával naozaj asketický spôsob života, ten sa bol nemilo prekvapený. Mahárašiho príbytok bol skôr hotel, než sídlo západným svetom uznávaného askétu a guru. Všade moderné kúpeľne a elektrické kúrenie. Nový život nabudzovalo len tradičné indické oblečenie.
Vstávalo sa za svitania, po raňajkách nasledovali prednášky a meditácie s majstrom. Nie každému však vedený spôsob života vyhovoval. Po desiatich dňoch to vzdal Ringo Starr a jeho manželka.
Paul McCartney a jeho priateľka vydržali šesť týždňov.
John Lennon a George Harrison to vzdali až keď zistili, Maháraši je vegetariánom len pred svojimi klientmi, má problémy so vzťahom k ženám a nekontrovateľnú „lásku“ k peniazom.
Guru celebrít.
Pre Mahárišiho platí, že prišiel v pravý čas, keď spoločnosť sa Západe hľadala únik zo stále sa zrýchľujúceho životného tempa. Ponúkol ilúziu pokoja, ilúziu spôsobu ako sa zbaviť nešťastia, nespokojnosti a ilúziu vnútornej rovnováhy. Vycítil, že veľkej väčšine vtedajších hviezd stačila len ilúzia, pretože ozajstný asketický spôsob života, ktorý vo svojich kurzoch presadzoval, by mu priškrtil pravidelný príjem finančných prostriedkov.
Budúce rockové hviezdy, vrátane Beatles, predbehol v organizovaní celosvetových turné, ktoré začal už v roku 1958. Svoje meditačné cvičenia, okoreňované starými indickými textami ponúkal za príslušné honoráre.
Zomrel vo svojej holandskej rezidencii, odkiaľ riadil svoje celosvetové „duchovné a hlavne finančné impérium.

</doc>
<doc id="1904" url="https://sk.wikipedia.org/wiki?curid=1904" title="Ramana Mahariši">
Ramana Mahariši

Ramana Mahariši (* 30. december 1879 – † 14. apríl 1950) bol indický filozof, tamilský mudrc z južnej Indie, predstaviteľ džňánajogy.

</doc>
<doc id="1905" url="https://sk.wikipedia.org/wiki?curid=1905" title="Mahávíra">
Mahávíra

Mahávíra (= veľký hrdina) (okolo 549 - okolo 477 pred Kr.) alebo Džina (= víťaz), pôvodným menom Vardhamána (= Rastúci) bol indický zakladateľ džinizmu. 
Učenie Mahávíru vychádza z postulátu nekonečného počtu nesmrteľných duší majúcich veľkosť a tvar tela, v ktorom sídlia, a vyznačujúcich sa neobmedzenou silou, blaženosťou a nazeraním. Tieto duše sú teda aktívne. Tieto neobmedzené potencie duší sú však oslabované tým, ako sú duše v telách nútené žiť vo svete.
Celá činnosť (myšlienkou, rečou i skutkom) necháva do duší prenikať jemnú hmotu rozptýlenú v kozme, ktorú džinisti nazývajú karma.

</doc>
<doc id="1906" url="https://sk.wikipedia.org/wiki?curid=1906" title="Niccolò Machiavelli">
Niccolò Machiavelli

Niccolò di Bernardo dei Machiavelli (* 3. máj 1469, Florencia – † 21. jún 1527, Florencia) bol florentský úradník, historik a politický mysliteľ. 
Životopis.
Narodil sa vo Florencii, v dnešnom Taliansku, ako prvý syn a tretie dieťa v rodine právnika Bernardo di Niccolò Machiavelli a jeho ženy Bartolomey di Stefano Nelli. Verí sa, že Machiavelliho rodina pochádza zo starej línie markízov z Toskánska a dala Florencii trinásť gonfalonierov, čo bol jeden z úradov skupiny deviatich občanov vybratých žrebom každé dva mesiace, formujúcich vládu, tzv. Signoriu. Machiavelli, ako veľa Florenťanov, nebol plnohodnotný občan Florencie, kvôli v tom čase chápanej podstate florentského občianstva, dokonca ani za republikánskeho režimu. Jeho mladosť je pomerne nejasná, vie sa o ňom až od roku 1498, keď sa stal predsedom tzv. Druhej kancelárie a následne pisárom (sekretárom) "Rady desiatich" - orgánu Florentskej republiky povereného diplomatickými a vojenskými úlohami. Hoci nemal skutočnú právomoc, mal pri 14-ročnom výkone tejto funkcie možnosť dobre sa oboznámiť s politikou vtedajších talianskych štátikov. Zúčastňoval sa na rokovaniach, vojenských výpravách, sledoval to, ako vládcovia presadzujú svoju moc. 
Jeho politická kariéra sa skončila, keď sa roku 1512 vo Florencii vrátili k moci Mediciovci a odstránili republikánske zriadenie. Machiavelliho dokonca obvinili z prípravy sprisahania, načas ho uväznili a vyhnali z Florencie. Potom žil na svojom majetku pri San Casciano a písal literatúru. Svojich politických ambícií sa nevzdal, ale tieto sa už nenaplnili - ani v roku 1527, keď bola republika znovu obnovená a Machiavelli náhle zomrel.
Tvorba.
Vo svojej literárnej činnosti sa zaoberal najmä politikou. V diele "Vladár" (1513), ktoré neskôr Montesquieu nazval „politickou lekárňou“, zhŕňa svoje skúsenosti a dopĺňa ich historickými vedomosťami a úvahami o povahe ľudí. Cieľ diela je poskytnúť kniežatám návod na to, ako vytvoriť vnútorne aj navonok silný štát. Na dosiahnutie tohto cieľa, ako tvrdí Machiavelli, si najskôr treba uvedomiť, že ľudí nemotivujú mravné normy alebo ideály, ale len materiálne záujmy (snaha hromadiť majetok), a že sú ľudia od prírody zlí, leniví a degenerujú, ak ich nič nenúti prekonávať tieto prirodzené vlastnosti. Politické usporiadanie štátu teda nie je ani dielo Božie, ani nestojí na nejakých prirodzených právach a politika silných nie je uskutočňovaním morálnych a právnych zásad, ale štát naopak tvorí egoistická sila silných. Ďalej neemotívne vymenúva a hodnotí rozsah prostriedkov vládnutia (umenie vzbudzovať lásku, podvody, zákerné vraždy atď.). Z tohto hodnotenia mu vyplýva, že najlepšia forma (za daných podmienok) je neobmedzená diktatúra – dokonca celkom chápe vojvodu Cesara Borgiu, ktorý bežne vládol pomocou podvodu a vraždy. Negatívne hodnotí úlohu náboženstva (odvádza ľudí od pozemských cieľov) aj cirkvi (spôsobuje vnútorné rozpory v Taliansku).
Hodnotenie.
Machiavelliho často pokladajú za prvého teoretika moderného štátu, t. j. za prvého, kto tematizoval moderný štát ako špecifický politický útvar. Skúmal reálne možnosti politickej vôle a čo má politik robiť, aby dosiahol svoje ciele. Jeho politická koncepcia usúvzťažňovala to, čo Machiavelli vypozoroval na despotizme jeho doby so všeobecnými myšlienkami o práve, slobode a štáte. 
Jeho názory na človeka pôsobia pomerne naturalisticky. Jeho názory na politiku možno jednoducho chápať ako ospravedlňovanie každého násilia, ak len prispieva k upevňovaniu štátu. Pojem '"machiavellizmus"' preto aj označuje používanie zákerných, bezohľadných spôsobov na dosiahnutie svojho cieľa, najmä v politike. Treba si však uvedomiť, že jeho názory vychádzajú z pomerne chaotických aj bezohľadných pomerov čias, v ktorých Machiavelli žil.

</doc>
<doc id="1907" url="https://sk.wikipedia.org/wiki?curid=1907" title="Thomas Macho">
Thomas Macho

Thomas Macho (* 2. júl 1952, Viedeň, Rakúsko) je rakúsky filozof; skúma formy, v ktorých sa človek pokúša vyrovnať s faktom smrti.

</doc>
<doc id="1908" url="https://sk.wikipedia.org/wiki?curid=1908" title="Salomon Maimon">
Salomon Maimon

Salomon Maimon (Salomon ben Jošua; * 1753, Mir, Bielorusko – † 22. november 1800, Nieder-Siegersdorf, Sliezsko) bol židovský filozof, predstaviteľ kriticizmu, ktorý sa stal v Berlíne chránencom Mosesa Mendelssohna. Svojou bystrou kritikou Kanta pripravil recepciu Kanta u H. Cohena a neskorších novokantovcov. Mal silný vplyv na Fichteho.

</doc>
<doc id="1909" url="https://sk.wikipedia.org/wiki?curid=1909" title="Maimonides">
Maimonides

Rabi Moše ben Maimon (, ; * 30. marec/6. apríl 1135 alebo 28. marec/4. apríl 1138, Córdoba, Almorávidovská ríša – † 12. december 1204, Fustát, Ajjúbovský sultanát), všeobecne známy pod gréckym menom Maimonides, bol významný židovský filozof, lekár a právnický učenec, jeden z najväčších vykladačov Tóry v stredoveku.
Maimonides bol známy tiež ako Moše Maimonides, rabbi Moše ben Maimon alebo pod akronymom Rambam (רמב"ם, z hebrejského רבי משה בן מימון). Jeho plné meno v arabčine znie أبو عمران موسى بن عبيد الله ميمون القرطبي, Abū ʿImrān Mūsā bin ʿUbaidallāh Maimūn al-Qurṭubī, skrátené ako موسى ابن ميمون, Mūsā ibn Maymūn.
Narodil sa v Córdobe, duchovnom a kultúrnom centre islamu, pod vládou berberskej dynastie Almorávidovcov.
Pôsobil ako rabín, lekár a filozof v Španielsku, Maroku a Egypte. Spolu so svojim súčasníkom, moslimským vzdelancom Ibn Rušdom (Averroom), sa zaoberal a rozvíjal aristotelovskú filozofickú tradíciu. Obaja učenci svojim výkladom Aristotela zásadne ovplyvnili západnú Európu, kde bola aristotelovská filozofia po storočia takmer neznáma. Medzi kresťanských učencov oboznámených s Maimonidom patrili Albert Veľký a Tomáš Akvinský.
Maimonides považoval za jeden zo svojich kľúčových postulátov fakt, že pravdy, ku ktorým dospeje ľudský intelekt, nemôžu odporovať pravdám, ktoré odhalil Boh. Pridržiava sa dôsledne apofatickej teológie, podľa ktorej iba negatívne tvrdenia môžu poslúžiť na pravdivé popísanie Boha. Vhodné je preto tvrdiť „Boh nie je mnohoraký“ a nie „Boh je Jeden“.
Hoci jeho dielo týkajúce sa židovského práva a etiky sa stretlo počas jeho života s opozíciou, po smrti bol uznaný za jedného z najpoprednejších právnych odborníkov a filozofov v židovských dejinách. Jeho početné diela sú považované za základný kameň židovského vzdelania a jeho štrnásťzväzková "Mišne Tóra" si udržiava kanonickú autoritu pokiaľ ide o talmudické právo.
Zomrel v Egypte 12. decembra (20. tevetu podľa židovského kalendára) roku 1204.
Životopis.
Narodil sa na sklonku toho, čo niektorí historici nazývajú zlatý vek židovskej kultúry na Iberskom polostrove, v období rozkvetu židovskej komunity v Španielsku, ktoré nasledovalo po dobytí polostrova moslimami. Už v ranom veku sa začal zaujímať o prírodné vedy a filozofiu. Popri dielach moslimských učencov čítal aj diela gréckych filozofov v ich arabskom preklade. Maimonides sa nikdy hlbšie nezaoberal mystikou. O básnickom umení mal negatívnu mienku, tvrdiac, že keďže sa poézia zakladá na invencii, je nepravdivá, pritom pochádzal zo zeme s dlhou a bohatou tradíciou básnictva v hebrejčine i arabčine. Väčšinu svojho života strávil bez trvalého domova. Mnohé z jeho diel boli napísané na cestách alebo na miestach krátkodobého pobytu. Maimonides študoval Tóru u svojho otca Maimona, ktorý sám študoval u rabiho Jozefa ibn Migaša, žiaka Isaaca Alfasiho.
Po dobytí Córdoby v roku 1148 Almohádi prinútili Židov na svojom území vybrať si medzi konverziou k islamu, smrťou a odchodom z ich dŕžav. Maimonidova rodina si vybrala, tak ako väčšina Židov, odchod. Počas nasledujúcich rokov sa pohybovala po južnom Španielsku a vyhýbala sa postupujúcim Almohádom. Na nejakú dobu sa usadila vo Fèse v Maroku, kde Maimonides študoval na univerzite v Al-Karaouine. V tejto dobe, v rokoch 1166 – 1168 napísal svoj slávny komentár k Mišne.
Po prechodnom pobyte v Maroku sa jeho rodina na krátky čas usadila v Svätej zemi a nakoniec našla domov vo Fostate v Egypte okolo roku 1168. V Svätej zemi sa Maimonides modlil na Chrámovej hore v Jeruzaleme. O tejto udalosti neskôr napísal, že to bol deň svätosti pre neho samotného aj pre jeho potomkov. Maimonides bol kľúčovou postavou pri záchrane Židov, ktorí padli do zajatia po dobytí egyptského mesta Bilbajs kráľom Amalrichom. Poslal päť listov židovským komunitám v Dolnom Egypte so žiadosťou, aby nazhromaždili peniaze, ktorými by bolo možné zajatcov vykúpiť. Vybrané peniaze odniesli dvaja vybraní Židia do Palestíny, kde vyjednávali s úspechom s križiakmi. Zajatci boli nakoniec prepustení.
V tomto istom období Maimonides prišiel o svojho mladšieho brata Dávida a o časť rodinných úspor. Ako obchodníkovi boli Dávidovi zverené rodinné financie vo viere, že ich úspešne zveľadí. Bol vyslaný do sudánskeho prístavu Ajdháb, aby tu nakúpil tovar, ale keďže s ním nebol spokojný, rozhodol sa cestovať proti vôli svojho staršieho brata do Indie. Na tejto ceste zahynul na mori okolo rokov 1169 – 1170. O smrti svojho brata a viac než rok trvajúcich depresiách, ktoré spôsobila, sa Maimonides zmieňuje v svojej korešpondencii objavenej v Káhirskej geníze.
Okolo roku 1171 bol Maimonides zvolený za nagída egyptskej židovskej komunity. Podľa S.D. Goitena jeho zvolenie súviselo s jeho vodcovskými schopnosťami, ktoré prejavil pri vykupovaní zajatcov križiakov. Strata financií po Dávidovej smrti prinútila Maimonida, aby sa v tejto istej dobe začal venovať lekárstvu. Medicínu študoval už v Córdobe a vo Fèse. Učencove lekárske schopnosti ho preslávili natoľko, že sa stal dvorským lekárom veľkovezíra Alfadila a neskôr sultána Saladina, a po jeho smrti lekárom kráľovskej rodiny. V svojich lekárskych spisoch popisuje mnohé ochorenia vrátane astmy, cukrovky, hepatitídy a zápalu pľúc a odporúča striedmosť a zdravý životný štýl. Bol oboznámený s gréckym a perzským lekárstvom pričom sa pridržiaval galénovského učenia o šťavách. Autorita spisov bola preňho ale druhoradá popri vlastných pozorovaniach a skúsenostiach, hoci podľa Julie Frank sa nepokúšal hľadať nové postupy, ale interpretovať diela autorít tak, aby boli prijateľné. Pri kontakte s pacientmi Maimonides dbal o to, čo by dnes bolo možné nazvať citlivosť pre kultúrne rozdiely a autonómiu pacienta. V jednom zo svojich listov popisuje svoj bežný deň – po návšteve sultánovho paláca sa vracia domov unavený a hladný, ale nachádza predsieň plnú židov i nežidov a je nútený venovať sa im až do večera, takže je sám nakoniec úplne vyčerpaný. Maimonidovo dielo malo veľký význam pre nasledujúce generácie lekárov.
Maimonides zomrel 20. tevetu (12. decembra) v Káhire. Vo všeobecnosti sa verí, že jeho ostatky boli krátko nato prenesené do Palestíny a opätovne uložené v Tiberiade, meste na západnom brehu Galilejského jazera. V židovskej komunite v Káhire sa však udržala tradícia, podľa ktorej zostal Maimonides pochovaný v Egypte.
Maimonides sa oženil s dcérou istého Mišaela ben Ješajahu Haleviho a mal jedného syna, Abraháma, ktorý sa sám stal významným učencom. Vo veku 18 rokov sa po svojom otcovi stal nagídom a dvorským lekárom. Abrahám si nesmierne ctil pamiatku svojho otca a počas svojho života obraňoval jeho dielo proti jeho kritikom. Úrad nagídov sa udržiaval v Maimonidovej rodine do konca 14. storočia.
Maimonides je považovaný v Španielsku za jeho významnú osobnosť. V Córdobe bola vztýčená jeho socha v jedinej dochovanej synagóge, dnes slúžiacej verejnosti.
Filozofia a náboženský výklad.
Maimonidov "Sprievodca zblúdilých" a jeho predhovory k jednotlivým kapitolám "Komentáru k Mišne" mali významný vplyv na scholastiku, predovšetkým na Alberta Veľkého, Tomáša Akvinského a Dunsa Scota. Do istej miery ho možno považovať za židovského scholastika, ktorý sa pokúšal nájsť súlad medzi učením Aristotela a Tórou.
13 článkov viery.
Vo svojom "Komentáre k Mišne" Maimonides sformuloval 13 článkov viery (dogiem), ktoré podľa neho tvoria základné predpoklady židovskej viery:
Články viery boli kontroverzné, už keď ich Maimonies formuloval, a stali sa terčom kritiky rabínov Chasdaja Carcasa a Jozefa Alba. Po niekoľko nasledujúcich storočí im veľká časť židovskej komunity nevenovala pozornosť. V súčasnosti považuje ortodoxný judaizmus tieto články za záväzné. Dve básnické parafrázy Maimonidových trinástich článkoch, "Ani Ma´amin" a "Jigdal", sa stali súčasťou sidduru.
Negatívna teológia.
Zásady, ktoré podnietili jeho filozofické bádanie, boli totožné zo základnými princípmi scholastiky: objavy ľudského intelektu vo vede a vo filozofii nemôžu odporovať pravdám zjaveným Bohom. Opieral sa pritom o Aristotela a o Talmud, pričom práve v Talmude hľadal podporu aristotelizmu. V niektorých významných ohľadoch sa ale odklonil od Aristotela, napríklad odmietol Aristotelovo tvrdenie, že Božia prozreteľná starostlivosť sa týka iba ľudstva a nie jednotlivcov.
Na rozdiel od scholastikov viedol Maimonida jeho obdiv k novoplatónskym komentátorom Aristotelovho diela k prevzatiu niektorých konceptov, ktoré oni odmietli, napríklad negatívnej (apofatickej) teológie. Scholastika súhlasila s tým, že žiadne tvrdenie nemôže v plnosti zachytiť povahu Boha, ale to ju neviedlo k presvedčeniu, že o Bohu nemožno vysloviť žiadne kladné tvrdenie. Maimonides naopak tvrdiť, že Bohu nie je možné pripísať žiadne antropomorfické vlastnosti, pretože nie je v našich silách poznať podstatu Boha.
V kresťanskom kontexte apofatickú teológiu rozvinuli Pseudo-Dionýzios Areopagita, Maximus Confessor a niektorí východní teológovia.
Povaha proroctva.
Maimonides súhlasil “s filozofmi” na tom, že, keďže ľudský intelekt je jedným z intelektov emanujúcich z Boha, prorok musí štúdiom a meditáciou dosiahnuť stupeň dokonalosti potrebný pre dosiahnutie stavu proroctva. Tu, “podľa učenia Zákona”, je potrebný slobodný akt Boha, aby sa človek skutočne stal prorokom.
Problém zla.
Podľa Maimonida je možné, aby bol Boh zároveň všemohúci i dobrý. Prijíma Aristotelov postoj, podľa ktorého je zlo nedostatkom alebo zníženou prítomnosťou Boha. Dopúšťa sa ho ten, kto zo slobodného rozhodnutia odmieta veriť.
Astrológia.
Maimonides sa vyjadril k používaniu astrológie, keď bol požiadaný o názor komunitou v Marseille, tvrdením, že človek má veriť iba tomu, čo môže byť podložené racionálnym dôkazom, zmyslovým vnímaním alebo dôveryhodnou autoritou. Priznáva, že sa zaoberal astrológiou, ale že si táto náuka nezaslúži pomenovanie veda. Vysmieva sa z názoru, že by osud ľudskej bytosti mohol závisieť na postavení hviezd a tvrdí, že v tom prípade by život nemal zmysel a človek by bol iba otrokom osudu.
Skutočná viera a nutná viera.
V "Sprievodcovi zblúdilých" Maimonides robí jasný rozdiel medzi skutočnou vierou, ktorá vedie k intelektuálnej dokonalosti, a nutnou vierou, ktorá je nutná pre napredovanie spoločnosti. Podľa Maimonida patria antropomorfické výroky o Bohu do druhej kategórie. Pokiaľ je napríklad Boh označovaný ako „rozhnevaný“, neznamená to, že by sa Boh mohol hnevať, keďže nepodlieha ľudským emóciám. Táto viera je dôležitá, pretože vedie ľudí k strachu pred hriechom.
Zmŕtvychvstanie, získaná nesmrteľnosť a život po smrti.
Maimonides rozlišuje dva typy ľudského intelektu – jeden hmotný, závislý a ovplyvňovaný telom, druhý nehmotný, nezávislý od ľudského organizmu. Nehmotný intelekt je pritom priamou emanáciou svetového aktívneho intelektu, ako interpretuje Aristotelov "nous poietikós". Človek ho dosahuje ako výsledok snaženia duše o získanie pravého poznania absolútneho, čistého Božieho intelektu.
Poznanie Boha je druh poznania, ktorý v človeku rozvíja jeho nehmotný intelekt, a týmto spôsobom rozvíja jeho nehmotnú, duchovnú povahu. To potom vedie k dokonalosti, v ktorej spočíva ľudské šťastie, a k tomu, že ľudská duša dosahuje nesmrteľnosť. Ten, kto dosiahne pravé poznanie Boha, dosahuje taký stupeň bytia, v ktorom naňho nemajú dopad ani nešťastné životné situácie, ani túžba hrešiť ani smrť. Človek má v sebe potenciál dopracovať sa tak k spáse ako k nesmrteľnosti.
Očividné podobnosti medzi Maimonidovým a Spinozovým pohľadom na nesmrteľnosť by mohli naznačovať, že sa Spinoza Maimonidom inšpiroval. Proti tejto hypotéze ale hovoria i veľké rozdiely medzi dvoma židovskými mysliteľmi. Podľa Spinozu vedie cesta k poznaniu prinášajúcemu nesmrteľnosť postupne od zmyslového poznania cez vedecké poznanie a filozofickú intuíciu všetkých javov sub specie aeternitatis. Maimonides tvrdí, že cesta k dokonalosti a nesmrteľnosti je cestou povinnosti, ako je popísaná v Tóre a jej rabínskom výklade.
Väčšina zbožných židov Maimonidovej doby verila nielen v nesmrteľnosť duše, ale i v zmŕtvychvstanie a v budúci mesiášsky vek. Maimonides sa k týmto témam tiež vyjadroval, ale v špecifickom kontexte jedincov, ktorí dosiahli stav dokonalosti. V jeho diele nie je zmienka o telesnom vzkriesení. To bol jeden z dôvodov kritiky jeho súčasníkov, ktorý pochybovali o prípustnosti jeho názorov. Debata vyvolaná Maimonidovým dielom viedla k sporu o povahe eschatologického veku, v judaizme označovaného ako "Olam Ha-Ba" (Svet, ktorý má prísť). Niektoré rabínske kruhy tento koncept stotožňovali s mesiášskym vekom, k naplneniu ktorého má dôjsť na zemi, podľa iných malo ísť o čisto duchovný koncept. Stúpenci druhej skupiny, ktorí odmietali fyzické vzkriesenie mŕtvych, využili Maimonida, aby argumentovali o správnosti svojho postoja. Ich protivníci, ktorí tvrdili, že na konci vekov dôjde k telesnému zmŕtvychvstaniu na zemi, označili Maimonida za odpadlíka a jeho učenie za neprípustné. Obe strany sa pokúsili Maimonida zatiahnuť do svojho sporu. Výsledkom bol spis "Ma´amar Tehijjat Ha-Metim" (Traktát o zmŕtvychvstaní).
V druhej kapitole traktátu označuje Maimonides tých, ktorí veria vo fyzické vzkriesenie, za hlupákov, ktorých viera je čisté bláznovstvo. Argumentuje tým, že pokiaľ by sa pripustila viera v telesné vzkriesenie, viedla by v konečnom dôsledku k viere v telesného Boha. Súčasne ale Maimonides nesúhlasí ani so zástancami druhej strany a označuje alegorické chápanie zmŕtvychvstania za nepravdu. Podľa neho je viera v zmŕtvychvstanie základnou pravdou židovskej viery, o ktorej nemôže byť sporu a o ktorej žiaden žid nemôže pochybovať. Jednoznačný dôkaz pre zmŕtvychvstanie nachádza vo veršoch Dan 12, 2 a Dan 12, 13.
Maimonides nevníma dva pohľady na vzkriesenie ako nezlučiteľné. Vzkriesenie podľa neho nezahŕňa všetkých a nie je večné, pretože Boh nikdy neporuší prirodzené zákony, ktoré ustanovil. K Božskému pôsobeniu dochádza prostredníctvom anjelov, ktorých Maimonides považuje za metafory prirodzených zákonov, princípy riadiace svet, Platónove večné formy (ale v "Hilchor Jesodaj Ha-Tóra", 2 – 4 naopak hovorí o anjeloch ako o stvorených bytostiach). Aj pokiaľ dôjde k nadprirodzenej udalosti, ktorú možno chápať ako zázrak, nie je porušením zákonov vesmíru. Vzkriesenie preto nemôže byť večné a zmŕtvychvstalí nakoniec znova umrú. Maimonides tiež nehovorí o tom, že by všetci mali vstať z mŕtvych. Jeho názorom je, že v určitom, nedefinovanom čase pred príchodom Olam Ha-Ba dôjde k istej forme vzkriesenia. Nasledujúci svet bude ale úplne nehmotný. Píše: „Sme názoru že, na základe týchto veršov (Dan 12, 2; 12, 13), tí, ktorí sa vrátia do tiel budú jesť, piť, súložiť, mať deti a zomrú po tom, ako prežili dlhý život, podobne dlhý ako životy tých, ktorí budú žiť za dní Mesiáša.“ Vzkriesenie chápe ako fyzický zázrak predpovedaný Danielom, ktorý nemá nič spoločné ani s mesiášskym vekom ani s nehmotným druhým svetom.
Právo.
V "Mišne Tóra" Maimonides vytvoril zborník talmudického práva nesmierneho rozsahu a hĺbky. Dielo zahŕňa všetky záväzné zákony z Talmudu a pripája k ním i stanoviská gaonov. Tento spis sa stal predchodcom dvoch neskorších zborníkov zákonov, "Arba´ah Turim" a "Šulchan Aruch".
Po svojom vzniku vyvolala "Mišne Tóra" búrlivý odpor. Dôvodom bolo v prvom rade to, že Maimonides kvôli stručnosti neuviedol odkazy na svoje zdroje, v druhom rade to, že v mnohým sa predhovor k dielu zdal ako podnecujúci k obmedzeniu štúdia Talmudu, hoci Maimonides neskôr sám vysvetlil, že to nebolo jeho zámerom. Jeho najvážnejšími odporcami sa stali rabíni z Provensalska. Rozsiahla kritika "Mišne Tóra" z pera rabiho Avraham ben Davida (Raavad III) je vytlačená prakticky vo všetkých jej vydaniach. Napriek tomu bolo v Maimonidovom diele rozpoznaný obrovský prínos k systematizácii halachy. V neskorších dobách sa štúdium "Mišne Tóry" značne rozšírilo a jej výkladu sa prikladala veľká váha pri vynášaní rozsudkov.
Rabi Jozef Karo, autor zborníka "Šulchan Aruch", reagujúci na snahu tých, ktorí chceli presadiť, aby sa v právnych otázkach dávala prednosť mladším dielam pred Maimonidovou "Mišne Tóra", napísal: “Kto by sa odvažoval nútiť spoločenstvá, ktorá sa riadia Rambamom, aby sa riadili podľa rozhodnutí niekoho iného, novšieho či staršieho?... Rambam je najväčší spomedzi tých, ktorí predkladajú rozhodnutia, a všetky spoločenstvá zeme Izrael, arabských zemí a Magrebu konajú podľa jeho slov a považujú ho za svojho rabiho.”
Maimonidovo často citované poučenie znie: “Je lepšie a prijateľnejšie prepustiť tisíc vinných ako odsúdiť na smrť jediného nevinného.” Podľa Maimonida by trest smrti obžalovaného v prípade inom ako pri absolútnej istote viedol k postupnému sa znižovaniu latky závažnosti dôkazu a nakoniec by došlo k odsúdeniu na základe púheho rozmaru sudcu.
Odborníci na judaizmus v Číne si povšimli, že "Mišne Tóra" vykazuje pozoruhodnú podobnosť s liturgiou židov z Kaifengu, potomkov perzských obchodníkov, ktorí sa usadili v Číne v dobách ranej dynastie Sung. Michael Pollak poukazuje na podobnosti v podaní Tóry a na jej delenia na 53 oddielov podľa perzského spôsobu, dodáva však, že neexistujú dôkazy pre tvrdenie, že by sa židia v Čine mohli zoznámiť s Maimonidom.
Dielo.
Maimonides bol autorom diel z oblastí židovského náboženstva, talmudického práva, filozofie a medicíny. Väčšina z nich bola napísaná v žido-arabskom dialekte. Výnimkou je Mišne Tóra napísaná v hebrejčine.
Lekárske diela.
Maimonides bol autorom desiatich známych lekárskych spisov v arabčine.
Odkaz.
Maimonides bol jeden z najvýznamnejších židovských učencov stredoveku. Rozšírené stredoveké porekadlo, ktoré poslúžilo tiež ako jeho epitaf, tvrdí: "Od Mojžiša" [t. j. z Tóry]" po Mojžiša" [t. j. Maimonida]" sa nenašiel nikto väčší ako on."
V storočiach, ktoré nasledovali po Maimonidovej smrti, sa radikálni židovskí učenci delili na zástancov a odporcov Maimonida. Umiernení učenci z veľkej časti prijali Maimonidom podaný aristotelizmus a odmietli iba tie jeho prvky, o ktorých súdili, že sú v rozpore s náboženskou tradíciou. Eklekticizmus tohoto typu dosiahol vrchol v 14. a 15. storočí.
Najprísnejšia stredoveká kritika Maimonida je "Or Adonaj" Chasdaja Kreskasa. Kreskas sa oprel do eklekticizmu tým, že vyvrátil jednoznačnosť aristotelizmu nielen v oblasti náboženstva, ale i v stredovekých exaktných vedách, ako napríklad vo fyzike a geometrii.
Tomáš Akvinský cituje Maimonida vo viacerých svojich dielach vrátane "Komentáru k Sentenciám Petra Lombardského".

</doc>
<doc id="1911" url="https://sk.wikipedia.org/wiki?curid=1911" title="Majster Eckhart">
Majster Eckhart

Majster Eckhart (* asi 1260, Hochheim, Nemecko – † 1328, Avignon, Francúzsko) bol nemecký filozof, teológ, mystik a dominikánsky mních. Jeho nemecké kázne určené hlavne rehoľniciam mali veľký vplyv na mestskú zbožnosť neskorého stredoveku a na vývoj nemeckého jazyka.
Prednášal v Paríži, Štrasburgu a v Kolíne. Zaslúžil sa o vytvorenie nemeckého filozofického jazyka. Eckhart je predstaviteľom apofatickej (negatívnej) teológie.
Majster Eckhart stojí filozoficky v tradícii novoplatonizmu, označujú ho dokonca niekedy za „azda najväčšieho zo všetkých novoplatonikov“.
Jadrom Eckhartovej metafyziky sú otázky povahy existencie Boha: Eckhart rozlišuje "esse" (absolútne bytie Boha), ktoré je trvalé a nemenné, a "esse hoc et hoc" (bytie stvorených vecí), ktoré sa neustále mení. Svoju tézu, "esse est Deus" (bytie je Boh), neskôr nahradzuje chápaním Boha ako myslenia "(Deus est intelligere)".
Človek sa podľa Eckahrta vyznačuje tým, že má zo všetkých stvorených entít najbližšie k Bohu; ľudská duša má božský prazáklad a vyznačuje sa tým, že je schopná myslieť: toto myslenie je božská iskra (Seelenfunken) privádzajúca človeka k mystickému zjednoteniu sa s Bohom a dodávajúca človeku istú mieru autonómie v oblasti poznania a mravnosti.
Zdroj.
[[Kategória:Narodenia v 1260|Eckhart, majster]]
[[Kategória:Úmrtia v 1327|Eckhart, majster]]
[[Kategória:Nemeckí filozofi|Eckhart, majster]]
[[Kategória:Katolícki teológovia 13. storočia|Eckhart, majster]]

</doc>
<doc id="1912" url="https://sk.wikipedia.org/wiki?curid=1912" title="Makkhalé Gósála">
Makkhalé Gósála

Makkhalé Gósála bol indický filozof, kritický druh a súčasník Buddhu a Mahávíru, zakladateľ a vedúci predstaviteľ ádžíviky.
Pôvodom bol z najnižších vrstiev, jeho otec bol profesionálny žobrák.

</doc>
<doc id="1913" url="https://sk.wikipedia.org/wiki?curid=1913" title="Nicolas Malebranche">
Nicolas Malebranche

Nicolas Malebranche (* 6. august 1638, Paríž, Francúzsko – † 13. október 1715, Paríž) bol francúzsky filozof, hlavný predstaviteľ protireformačnej (nescholastickej) katolíckej filozofie vo Francúzsku („kresťanský Platón“), spolu s Geulincxom hlava okazionalizmu.
Jeho učenie bolo silno inšpirované Descartovým učením.

</doc>
<doc id="1914" url="https://sk.wikipedia.org/wiki?curid=1914" title="Prokop Málek">
Prokop Málek

Prokop Málek (* 9. apríl 1915, Zábřeh – † 30. september 1992) bol český lekár-chirurg, profesor Karlovej univerzity v Prahe a akademik.
V rokoch 19711983 viedol "Institut klinické a experimentální medicíny" (IKEM) v Prahe a v rokoch bol 19811990 bol šéfredaktorom časopisu Vesmír. 
Jeho brat Ivan Málek bol mikrobiológ a lekár, zakladateľ Biologického ústavu ČSAV (1952) Mikrobiologický ústav ČSAV (1962).

</doc>
<doc id="1915" url="https://sk.wikipedia.org/wiki?curid=1915" title="Mání">
Mání

Mání (iné názvy: nepresne Mani; podľa niektorých názorov pôvodne Máné; v zoroastrijskom sanskrite "Mánéjasja"; po starogrécky "Manes" [iný prepis: "Manés"] alebo "Man(n)ichaios"; po latinsky "Manes" alebo "Manichaeus" alebo "Mannicheus";* 14. apríl 216, neďaleko Ktésifónu – † 26. február 277) bol perzský/iránsky prorok, zakladateľ manicheizmu.

</doc>
<doc id="1916" url="https://sk.wikipedia.org/wiki?curid=1916" title="Pier Angelo Manzolli">
Pier Angelo Manzolli

Pier Angelo Manzolli (* okolo 1500, Neapol? – † pred 1551, Cesena) bol taliansky básnik, filozof a lekár.
Bol autorom mýticky poňatej didaktickej básne "Zverokruh života" (Zodiacus vitae), ktorá vyšla v Benátkach v roku 1534 a podáva obraz rozsiahleho (nie však nekonečného) vesmíru. Zem je v tomto vesmíre len bodom a v ňom možno predpokladať aj iné obývané svety. Palingeniov "Zverokruh" predstavuje básnickú kozmologickú víziu, ktorá je pod vplyvom novoplatonizmu a predstavuje pokus o nové videnie sveta, vymykajúce sa už z rámca scholisticko-stredovekej učenosti.

</doc>
<doc id="1917" url="https://sk.wikipedia.org/wiki?curid=1917" title="Gabriel Honoré Marcel">
Gabriel Honoré Marcel

Gabriel Honoré Marcel (* 7. december 1889, Paríž, Francúzsko – † 9. október 1973, Paríž) bol francúzsky filozof, dramatik a kritik, zakladateľ katolíckeho existencializmu.

</doc>
<doc id="1918" url="https://sk.wikipedia.org/wiki?curid=1918" title="Miroslav Marcelli">
Miroslav Marcelli

Prof. PhDr. Miroslav Marcelli, PhD. (* 7. september 1947, Žilina) je slovenský filozof, prekladateľ, profesor na Katedre filozofie a dejín filozofie Filozofickej fakulty Univerzity Komenského v Bratislave (FF UK), je vedúci Katedry Elektronické kultury a sémiotiky Fakulty humanitných štúdií Karlovej univerzity v Prahe. 
V rokoch 19661971 študoval filozofiu a históriu na FF UK, v roku 1981 na parížskej Sorbonne. V rokoch 19911992 prednášal na Univerzite Blaise Pascala v Clermont-Ferrand, v roku 1996 absolvoval študijný pobyt na Magdalen College v Oxforde. Ťažiskom jeho vedeckej práce sú dejiny filozofie. 
V súčasnej filozofii sa sústreďuje na francúzske filozofické myslenie, najmä na dielo Michela Foucaulta, ktoré aj prekladá do slovenčiny. Jeho práce sa venujú aj problematike filozofických aspektov semiotiky a teórie argumentácie.
Na Filozofickej fakulte Univerzity Komenského vyučuje v akademickom roku 2016/2017 kurzy Dejiny filozofie a Semiotika, filozofia, umenie.

</doc>
<doc id="1919" url="https://sk.wikipedia.org/wiki?curid=1919" title="Marcus Aurelius">
Marcus Aurelius

Marcus Aurelius alebo Markus Aurélius, celým menom Marcus Aurelius Antoninus (* 26. apríl 121, Rím – † 17. marec 180, Vindobona – teraz Viedeň) bol rímsky cisár a filozof (prezývaný „filozof na tróne“), predstaviteľ mladšieho stoicizmu.
Životopis.
Marcus Annius Verus pochádzal z váženej rímskej rodiny. Jeho rodina pochádzala pôvodom z Hispánie a boli to potomkovia starých italických kolonistov, ktorí zbohatli na výrobe olivového oleja. Predkovia Marca boli aj vplyvné osobnosti politiky, ktoré siahali až do republiky. Marcus Aurelius bol aj potomkom Caesarovho rivala, triumvira Gnaea Pompeia. Marcus Aurelius bol obľúbencom cisára Hadriana, preto mu bolo povolené vstúpiť do senátu pred dovŕšením oficiálneho veku.
Hadrianus si za nástupcu vybral Antonina Pia a jemu určil za nástupcu Marca. Antoninus Pius dal Marcovi Aureliovi za manželku svoju dcéru Faustinu (Mladšiu – jej matka bola Faustina Staršia) na znak toho, že pokladá Marca Aurelia za svojho nástupcu. Marcus si rozvážnu osobu Antonina Pia ctil a keď v roku 161 Antoninus zomrel, Marcus nastúpil na trón, spolu so spolucisárom Luciom Verom.
Cisár.
Bol posledným z tzv. adoptovaných cisárov. V rímskej historiografii (pohanskej i kresťanskej) je pokladaný za jedného z najlepších cisárov, ktorí vládli v Rímskej ríši. Spĺňal požiadavky, ktoré na dobrého panovníka kládol Platón vo svojom spise "Politeia" (Ústava) a "Politikos". Voči senátu sa správal tak, že nedal žiadneho z jeho členov popraviť, snažil sa o umiernenú politiku. 
Vojny.
Prakticky celé obdobie jeho vlády bolo vyplnené vojnami – najprv to bola vojna proti Partom na Východe (161 – 166), vzápätí to boli vojny s germánskymi, sarmatskými a inými kmeňmi. Počas jeho vlády došlo aj k prenasledovaniu kresťanov - (okolo roku 167 a okolo roku 177). Obe prenasledovania sa týkali viac-menej lokálnych problémov v Lugdunskej Gallii. Napriek tomu aj kresťanskí historici zaraďovali cisára Marca Aurelia medzi dobrých cisárov.
Partská vojna.
Len čo Marcus Aurelius nastúpil na trón, prepukla vojna na Východe s Partmi, ktorí prenikli na rímske územie a plienili ho. Do vojny sa vybral Marcus Aurelius spolu so svojím spoluvládcom Luciom Verom, ktorý sa však – podľa údajov niektorých antických historikov – venoval viac zábavkám v Antiochii. Jedným z najlepších vojvodcov tejto vojny bol Avidius Cassius. Keď vojna skončila porážkou Partov, Marcus Aurelius a Lucius Verus sa vrátili do Ríma a Avidius Cassius sa stal miestodržiteľom provincie Sýrie.
Markomanské vojny.
Ešte neskončila vojna na Východe a prepukli markomanské vojny. Niekedy sa označujú aj ako germánsko-sarmatské vojny podľa dvoch hlavných kmeňov, ktoré sa na vojne zúčastnili. Toto označenie nie je presné, pretože na vojne sa zúčastnilo 26 rôznych kmeňov, medzi ktorými boli rôzne germánske kmene, sarmatské kmene a niektoré kmene, ktoré sídlili na severe Európy. Barbari prekročili dunajský limes (od horného toku Dunaja v dnešnom Nemecku až po ústie Dunaja do Čierneho mora, a dostali sa na územie ríše). 
Vojnu začali vojenské oddiely Obiov a Longobardov, ktoré v roku 166 prenikli cez Dunaj a prenikli až do severnej Itálie. V tejto prvej fáze vojny utrpeli Rimania niekoľko vážnych porážok, v ktorých zahynuli aj vysokí rímski dôstojníci – praefecti praetorii. Preto Marcus Aurelius urýchlene ukončil vojnu na Východe a presunul časť vojska z Východu na podunajskú hranicu. Toto vojsko zavlieklo do Európy aj mor (údajne z Antiochie), ktorý v nasledujúcich rokoch vyľudnil rozsiahle rímske územia v strednom Podunajsku.
Marcus Aurelius spolu s Luciom Verom urýchlene smerovali na stredný Dunaj, pričom pri Aquilei porazili v roku 169 niektoré barbarské oddiely, odobrali im korisť, získanú pri prepadoch rímskeho územia. Barbari sa stiahli za Dunaj. Marcus Aurelius a Lucius Verus sa vracali späť do Ríma, ale pri spiatočnej ceste Lucius Verus zomrel – niektorí antickí autori obviňovali Marca Aurelia, že ho otrávil. 
V nasledujúcich rokoch útočili cez rímsku hranicu na Dunaji ďalšie barbarské kmene. Teraz sa do bojov zapojili aj Markomani a Kvádi, ktorí sídlili na území dn. Česka a Slovenska, Sarmati, ktorí sídlili medzi Dunajom a Tisou a ďalšie kmene, sídliace na severe, na území dn. Poľska. Marcus Aurelius pripravoval obranu, v Carnunte sústreďoval vojenské oddiely a zásoby. Keď bolo vojsko sústredené, dal vybudovať pontónový most, po ktorom rímske vojsko preniklo na územie barbarov. Rimania ničili a plienili dediny domáceho obyvateľstva, zabíjali mužov, ženy a deti brali do zajatia. Rimania však utrpeli aj niekoľko menších porážok. Barbari odpozerali od Rimanov spôsob boja, naučili sa budovať obliehacie zariadenia a takto dokonca obliehali rímsky vojenský tábor. Len zásah bleskom zničil barbarskú obliehaciu vežu.Inokedy (pravdepodobne v roku 172) oddiel rímskeho vojska obkľúčili barbarskí vojaci (niekde v blízkosti Hrona) na mieste, kde nebola voda. Po niekoľkých dňoch bez vody zvieratá i vojaci zomierali a keď sa barbari chystali na rozhodujúci útok, spustila sa letná búrka, ktorá zachránila rímskych vojakov a barbarov zase ničili blesky. Príhoda so "zázračným dažďom" sa stala aj vážnym bodom sporu medzi pohanmi a kresťanmi v tom, že ktorý boh vlastne zachránil rímske vojsko. Aby mohol Marcus Aurelius viesť vojnu proti Markomanom, musel dať do dražby cisársky majetok – zlaté poháre, nábytok, odevy a drahokamy. Keď sa úspešne skončila prvá fáza markomanských vojen, cisár umožnil obyvateľom vrátiť tento majetok späť do cisárskej pokladnice s tým, že im vyplatil späť aj peniaze, ktoré zaplatili pri dražbe.
V roku 175 prerušil markomanské vojny vážny incident na Východe. Sýrsky miestodržiteľ dostal správu (údajne od manželky Marca Aurelia Faustiny Mladšej), že cisár zahynul a Avidius Cassius sa s podporou sýrskeho vojska vyhlásil za cisára. Marcus Aurelius začal pripravovať vojsko na odchod na Východ, ale po troch mesiacoch bol Avidius Cassius zavraždený a uzurpácia bola zažehnaná. Následne sa Marcus Aurelius odobral naspäť za Germánmi. Na vojenskej výprave, ktorú viedol už so svojím synom Commodom ako spolucisárom a ktorú zobrazuje napríklad úvodná časť filmu Gladiátor, prenikli jeho vojská až k Trenčínu (Laugaricio – bola postavená za jeho vlády ako stanica pre kupcov s jantárom), kde prezimovali v zime 179 – 180. Prvé obdobie tzv. markomanských vojen (alebo germánsko-sarmatských) zobrazuje historický reliéf na stĺpe Marca Aurelia, ktorý dal postaviť jeho syn Commodus v Ríme. V roku 180 Rimania doviedli vojnové ťaženie do úspešného konca. Marcus sa chystal založiť nové provincie za Dunajom (v dnešných štátoch Česko a Slovensko). To však už nestihol, pretože bol nakazený morom, možno v Carnunte, neskôr zomrel vo Vindobone.
Filozofia.
Na filozofické myslenie Marcusa Aurelia malo vplyv najmä čítanie Epikteta.
Približne v poslednom desaťročí svojho života po grécky napísal 12 kníh filozofických meditácií "Τὰ εἰς ἑαυτόν" ("Ta eis heauton" – v slovenčine vyšlo ako "Myšlienky k sebe", tradičný preklad je "Hovory k sebe samému"), časť vznikla na území dnešného Slovenska, niekde pri Hrone.
Vesmír je podľa Marcusa Aurelia veľkým štátom, v ktorom je najvyšším zákonom božská prozreteľnosť. Človek ako rozumná bytosť má pochopiť jej zámery a spolupracovať s ňou. Vo vesmíre sa nemôže diať z hľadiska celku nič zlého. Neustála zmena, vznik a zánik jednotlivých bytostí patrí k prirodzenému chodu vesmíru, takže len obmedzený ľudský pohľad môže považovať smrť za zlo. S nesmrteľnosťou duše a posmrtnými trestami jeho filozofia neráta. To všetko vystihuje jeden z jeho citátov: „"Preži tento okamih života v súlade s prírodou a potom sa s ním rozlúč tak ľahko, ako keď odpadne dozretá slivka: oslavujúc prírodu, ktorá ju stvorila, s vďačnosťou k stromu, ktorý ju zrodil...""

</doc>
<doc id="1920" url="https://sk.wikipedia.org/wiki?curid=1920" title="Marek (evanjelista)">
Marek (evanjelista)

Svätý Marek () (* 1. storočie, Jeruzalem – † asi 74, Alexandria) bol kresťanský biskup, mučeník, autor druhého (podľa novovekej hypotézy časovo prvého) evanjelia.
Pôvod a účinkovanie.
Napriek tomu, že jeho meno "Marcus" (t.j. narodený v marci, príp. zasvätený rímskemu bohovi Marsovi) evokuje latinský pôvod, všeobecne sa traduje, že bol helenisticky vzdelaným kresťanom židovského pôvodu. Okrem tohto mena sa stretávame aj s hebrejským pomenovaním "Ján", ktorým je označený v Skutkoch apoštolov.
Z obdobia jeho mladosti nepoznáme veľa; viac informácií máme z obdobia jeho účinkovania v zrelom veku, najmä po smrti Ježiša Krista. V súvislosti s verejným Ježišovým účinkovaním sa s postavou Marka stretávame, i keď iba okrajovo, pri zatknutí Ježiša Krista v Getsemanskej záhrade. Marek sa vo svojom evanjeliu ako jediný zmieňuje o celkom bezvýznamnej udalosti. Keď skupina vojakov odvádzala Ježiša, zo zvedavosti sa vyšiel pozrieť a šiel za sprievodom nejaký „mladík, ktorý mal telo zavinuté iba kusom plátna“. Vojaci ho chytili, on sa im však vyšmykol a utiekol.
Biblisti predpokladajú, že iba priamy účastník tejto udalosti mohol o nej písať.
Marek bol podľa tradície synom Márie (podľa iných zdrojov sa volala Hannah), u ktorej sa schádzali Ježišovi učeníci (o.i. v jej dome sa konala Posledná večera Ježiša Krista s jeho apoštolmi a uchýlil sa tu svätý Peter po svojom úteku z jeruzalemského väzenia).
Po Ježišovom ukrižovaní sa vydal na apoštolské cesty. Prvou bola cesta do Aquilei, počas ktorej začal písať svoje evanjelium a súčasne tu bol vysvätený za biskupa. Vzápätí sa stal druhom svätého Petra (podľa "Zlatej legendy", diela historika Iacopa da Varazze z rokov 1255 - 1266, od Petra prijal krst), ktorého spolu s Barnabášom sprevádzal na misijnej ceste do Antiochie a na Cyprus.
Peter Marka spomína v záverečnej časti svojho Prvého listu, keď k pozdravu cirkvám pripája i Markov pozdrav (nazýva ho tu svojím synom):
Starokresťanskí spisovatelia Papias (zomr. okolo roku 130), svätý Irenej (zomr. 202) a Klement Alexandrijský (zomr. 211 - 216) označujú Marka nielen za Petrovho žiaka a pomocníka, ale aj za jeho „tlmočníka“, ktorý napísal svoje evanjelium podľa Petrovho kázania.
S Petrom sa Marek dostal aj do Ríma, kde bol svedkom mučeníckeho skonu svätých Petra a Pavla.
Vyvrcholením Markovej pozemskej púte bola misia v egyptskej Alexandrii. Podľa tradície tu založil kresťanskú obec a stal sa prvým alexandrijským biskupom. Jeho kázne však boli tŕňom v oku miestnej oligarchie. Počas jednej z omší vtrhli drábi do chrámu a Marka zatkli. Spútali ho a uvrhli do väzenia. Počas nasledujúcej noci sa mu údajne zjavil sám Ježiš. Ďalší deň ho povrazmi spútaného vláčili ulicami mesta až vypustil dušu. Ani Markova smrť však jeho nepriateľom nestačila. Chceli zneuctiť jeho telo a chystali sa ho spáliť. V ich úmysle im zabránila prudká búrka, ktorá sa strhla a ktorá prinútila jeho katov ukryť sa pred dažďom. Túto chvíľu využili statoční kresťania a nedbajúc na nečas vzali Markovo telo a ukryli ho. Dôstojne ho pochovali v jemu zasvätenom kostole v Alexandrii. Od tých čias svätcove ostatky odpočívali práve tu.
Prenesenie svätcových ostatkov do Benátok.
Tak ako bol Marek veľmi populárnym a obľúbeným kazateľom za svojho života, o to viac sa vzácnejšími stali jeho ostatky. Po celé generácie boli prameňom svätosti, vážnosti, zároveň poskytovali ochranu pred pohromami, chorobami a nebezpečím všetkého druhu. Čím významnejší bol tento svätec počas svojho života, tým viac vzrástla vážnosť lokality, kde bol pochovaný.
Na Alexandriu sa preto upriamovala pozornosť všetkých významných kresťanských náboženských obcí. Medzi ne patrili aj Benátky, mladá mestská republika na severnom pobreží Jadranského mora. Ich hospodárska prosperita a vážnosť rástli a s tým súvisela aj túžba mestského patriciátu o získanie štatútu nezávislej cirkevnej provincie. Benátky boli totiž od počiatku svojej existencie v područí aquilejského patriarchátu.
Vymanenie sa spod moci Aquilei mohlo Benátkam zabezpečiť iba získanie relikvie niektorého z významných kresťanských svätcov. Voľba padla na svätého Marka a bolo rozhodnuté získať svätcove ostatky z miesta jeho posledného odpočinku. O tom, prečo si Benátčania vyvolili svätého Marka hovorí legenda, podľa ktorej počas svojho života vykonal Marek jednu zo svojich misijných ciest aj do oblasti dnešného severovýchodného Talianska. Dostal sa aj do Benátok, respektíve miesta, ktoré sa nimi v budúcnosti malo stať. Pri jednej ceste svätec zablúdil na ostrovy lagúny a unavený sa uložil k spánku. Vo sne sa mu zjavil archanjel Gabriel a pozdravil ho slovami, ktoré sa neskôr stali jedným z nápisov sprevádzajúcich tohto svätca: "PAX TIBI MARCE EVANGELISTA MEUS" ("Pokoj s tebou, evanjelista Marek"). Hneď nato mu predpovedal, že práve tu bude raz miesto jeho posledného odpočinku a najväčšieho uctievania.
V roku 827 na príkaz dóžu Guistiniana Participazia vyplávali z benátskeho prístavu dvaja obchodníci s desiatimi loďami na prísne tajnú misiu, ktorej cieľom bola Alexandria a úlohou za akúkoľvek cenu získať Markove ostatky. Misia bola naplánovaná pre Benátky vo veľmi vhodnom čase. Miestny alexandrijský kalif sa totiž chystal stavať nový palác a kvôli nedostatku stavebného materiálu prikázal zbúrať kostol, v ktorom bol pochovaný svätý Marek. Z obavy aby súčasne so zbúraním chrámu neboli zničené aj svätcove ostatky boli dvaja miestni mnísi za malú finančnú protislužbu ochotní ich prenechať benátskym obchodníkom. Podľa inej verzie Markovo telo obchodníci jednoducho ukradli. Nech bola skutočnosť akákoľvek, isté je, že sa svätcovo telo napokon dostalo na loď kotviacu v prístave. Pri prenášaní Markovho tela podľa legendy svätec vykonal svoj prvý zázrak. Aby Benátčania predišli odporu tunajšej kresťanskej obce vrúcne sa modlili, aby im svätý Marek pomohol. Vtedy sa strhla taká búrka, ktorá zahnala všetkých obyvateľov do svojich domovov. Telo sa napokon dostalo do Benátok (pred alexandrijskými colníkmi ho vraj ukryli do suda s rozkladajúcim sa bravčovým mäsom, ktorého sa colníci odmietli dotknúť).
Prijatie v Benátkach bolo vskutku veľkolepé. Aby Benátčania zakryli veľmi neseriózny spôsob získania relikvie vyhlásili, že svätcove ostatky v meste privítal archanjel Gabriel tými istými slovami, ktoré vyriekol pred časom. Týmto vyhlásením dostal čin obchodníkov punc legitimity.
Pri prenášaní ostatkov do Dóžovho paláca vraj na jednom mieste oťaželi, čo bolo pokladané za znamenie, že práve tu majú byť pochované. Onedlho sa tu začalo so stavbou chrámu, v ktorom mali byť ostatky dôstojne uložené. Novostavbu kostola však v roku 976 zničil požiar, no svätcove ostatky ostali neporušené iba vďaka tomu, že boli zamurované do jedného z pilierov. Na dlhý čas sa na ne zabudlo; až v roku 1094 pri vysvätení dnešnej baziliky sa akoby zázrakom otvoril pilier a objavilo sa rameno svätého Marka. Na tomto mieste dnes horí večný oheň a deň 25. júla sa slávi ako sviatok. Ostatky boli sedemsto rokov uložené v krypte baziliky, od roku 1811 však odpočívajú pod hlavným oltárom baziliky.
Lev svätého Marka.
Najznámejším z atribútov svätého Marka je bezpochyby lev, kráľ púšte. Je to odkaz na skutočnosť, že Markovo evanjelium začína kázaním svätého Jána Krstiteľa na púšti a slovami: "„3 Hlas volajúceho na púšti: Pripravte cestu Pánovi, vyrovnajte mu chodníky!“" (Mk 1,3).
Markov lev býva zvyčajne okrídlený. Svoje krídla získal pravdepodobne z toho dôvodu, že prvotná cirkev niekedy zobrazovala evanjelistov ako okrídlené bytosti. Symbol okrídleného leva je zrejme najčastejším znázornením leva v kresťanskom umení.
Benátky, ktorých je Marek hlavným patrónom, sú týmto znakom vyzdobené takmer na každom kroku. Už viac ako tisíc rokov symbolizuje moc a slávu mesta. V okolí Námestia svätého Marka Markov lev zdobí takmer všetky stavby, má však rôznu podobu. Raz je to lev so zúrivým výrazom, inokedy so zdvihnutým mečom či s otvorenou knihou, v ktorej na otvorených stránkach môžeme čítať slová archanjela Gabriela: PAX TIBI MARCE EVANGELISTA MEUS.
Svätý Marek v umení.
Podobne ako ostatní evanjelisti aj svätý Marek sa teší veľkej popularite. Nepreberné množstvo umeleckých stvárnení (obrazov, sôch) je toho presvedčivým dôkazom. Umelci ho zobrazujú ako muža v strednom veku, s dlhým nosom, vysokým čelom a hustou bradou. Jeho najznámejším atribútom je lev, býva tiež zobrazovaný ako sedí pri pulpite a píše svoje evanjelium, vzácne má na hlave biskupskú mitru ako odkaz na jeho biskupský úrad v Alexandrii. Jeho podobizeň sa často vyskytuje v spoločnosti podobizní zvyšných troch evanjelistov.
Cyklus troch obrazov od Tintoretta s námetmi zázrakov svätého Marka zdobil od roku 1566 benátsku Scuola Grande di San Marco. Obľúbeným námetom boli Zázračné zachránenie otrokov.
Svätému Markovi je vo svete zasvätených množstvo kostolov i kaplniek. Jednoznačne najznámejšou sakrálnou stavbou nesúcou meno tohto svätca je benátska Bazilika svätého Marka, dominantná stavba rovnomenného námestia, postavená v byzantskom slohu. Na preslávených mozaikách baziliky je život svätého Marka predstavený v niekoľkých epizódach.
Najväčší počet kostolov zasvätených evanjelistovi Markovi nachádzame v Taliansku - napr. vo Florencii (Bazilika San Marco), v Miláno (Kostol San Marco), v Ríme (Bazilika San Marco). Z tridsiatych rokov 20. storočia pochádza pravoslávny Chrám svätého Marka v Belehrade, v mnohých ohľadoch historicky významná stavba pre srbský národ.
Napriek popularite tohto svätca je výskyt sakrálnych stavieb s Markovým patrocíniom v našich končinách pomerne zriedkavý. Na Slovensku ho nesie napr. grékokatolícky Chrám svätého apoštola a evanjelistu Marka v Porube pod Vihorlatom; z Česka sú známe Kostol svätého Marka v juhočeskej Soběslavi či Kostol svätého Marka v Litovli.
Pamiatka na svätého Marka našla odraz aj v ľudových tradíciách. V našich krajoch sa spájal sviatok apoštola Marka s procesiou do prírody a so svätením mladého (ozimného) obilia.

</doc>
<doc id="1921" url="https://sk.wikipedia.org/wiki?curid=1921" title="Jacques Maritain">
Jacques Maritain

Jacques Maritain (* 18. november 1882, Paríž, Francúzsko – † 28. apríl 1973, Toulouse) bol francúzsky filozof, popredný predstaviteľ neotomistickej filozofie. Tvorca integrálneho humanizmu, ktorému ide o zmenu civilizácie združením ľudí na základe náboženských hodnôt. Odstrániť treba tak kapitalizmus, ako aj socializmus.

</doc>
<doc id="1922" url="https://sk.wikipedia.org/wiki?curid=1922" title="Odo Marquard">
Odo Marquard

Odo Marquard (* 26. február 1928, Słupsk, Poľsko – † 9. máj 2015, Celle, Nemecko) bol nemecký filozof, predstaviteľ postmodernej filozofie, od roku 1965 profesor filozofie v Gießene, žiak J. Rittera, nadväzuje na skeptickú tradíciu počnúc antikou a v tomto duchu filozofiu chápe ako obrat ku skepse.

</doc>
<doc id="1923" url="https://sk.wikipedia.org/wiki?curid=1923" title="Giacomo Marramao">
Giacomo Marramao

Giacomo Marramao (* 18. október 1946, Catanzaro, Taliansko) je taliansky filozof, predstaviteľ postmodernej filozofie. Zaoberá sa najmä kategóriou času a ľudskou skúsenosťou s časovou dimenziou posthistorického sveta (posthistoire).

</doc>
<doc id="1924" url="https://sk.wikipedia.org/wiki?curid=1924" title="Marsilius z Padovy">
Marsilius z Padovy

Marsilius z Padovy (* asi medzi 1270 - 1275, Padova, Taliansko - † 1342/1343, Mníchov, Nemecko) bol taliansky filozof, politický činiteľ, teológ, publicista, lekár, predstaviteľ renesančného humanizmu. Odporca pápežského absolutizmu, obhajca teórie spoločenskej zmluvy.

</doc>
<doc id="1925" url="https://sk.wikipedia.org/wiki?curid=1925" title="Jaroslav Martinka">
Jaroslav Martinka

Prof. PhDr. Jaroslav Martinka, CSc. (* 29. apríl 1930, Strkovice – † 2. september 2013, Bratislava )
bol slovenský filozof, špecialista na antickú filozofiu. 

</doc>
<doc id="1927" url="https://sk.wikipedia.org/wiki?curid=1927" title="Tomáš Garrigue Masaryk">
Tomáš Garrigue Masaryk

Tomáš Garrigue Masaryk (skrátene T. G. M. alebo TGM, v anglickom zápise aj "Thomas G. Masaryk"; * 7. marec 1850, Hodonín† 14. september 1937, Lány) bol česko-slovenský filozof, sociológ, pedagóg, politik, štátnik a novinár, jeden zo zakladateľov ČSR, prvý prezident ČSR (14. november 191814. december 1935) a predtým predseda Dočasnej vlády Česko-Slovenska (14. október14. november 1918), jeden z troch vrcholných predstaviteľov Česko-slovenskej národnej rady (13. február 191614. október 1918) a poslanec rakúskej Ríšskej rady (4. marec 189110. október 1893, 17. júl 191125. september 1917).
Život.
Narodil sa ako Tomáš Masaryk v Hodoníne na Morave. Jeho otec, Jozef Maszárik, bol pôvodom Slovák z Kopčian, chudobný kočiš na statku Nathana Redlicha v Hodoníne. Jeho matka bola Terezie Kropáčková, panská kuchárka z Hustopečí. Masaryk neskôr uviedol, že mu v tomto chudobnom prostredí nikdy nenapadlo, že raz bude niečím iným ako chudobným robotníkom.
Po skončení ľudovej školy v Hodoníne a krátkom štúdiu na strednej škole v Hustopeči sa krátko učil vo Viedni za zámočníka a za kováča v Čejči. Potom na popud bývalých učiteľov navštevoval klasické gymnázium v Brne a neskôr vo Viedni, kde aj v roku 1872 zmaturoval.
Potom študoval filozofiu na Viedenskej univerzite, ktorú absolvoval s doktorátom v roku 1876 (dizertačná práca: "O podstate duše u Platona"). Od čias stredoškolských štúdií vo Viedni sa živil súkromným učiteľstvom a vychovávateľstvom. Po ukončení štúdia odišiel v roku 1876 s jedným svojím chovancom do Lipska, aby sa venoval ďalšiemu filozofickému štúdiu (1876–1877). V Lipsku sa zoznámil s americkou študentkou Charlotte (Charlie) Garrigueovou. V roku 1878 sa vzali v New Yorku a Tomáš prijal meno Tomáš Garrigue Masaryk. Z manželstva sa narodilo celkom 6 detí: Alice, Herbert, Jan, Eleanor, Olga a Hana.
Medzitým prijal miesto suplenta klasických jazykov na viedenskom gymnáziu. S Charlie sa teda vrátili do Viedne, kde viedli skromný život. Tomáš však v roku 1879 predložil habilitačnú prácu „Der Selbstmord als soziale Massenerscheinung der Gegenwart“ ("Samovražda ako sociálny hromadný zjav súčasnosti"), ktorá ho preslávila v univerzitných kruhoch, a na základe ktorej bol vymenovaný za súkromného docenta filozofie na Viedenskej univerzite. 
V roku 1882, kedy sa pražská univerzita rozdelila na nemeckú a českú, ponúkla Tomášovi česká univerzita miesto mimoriadneho profesora filozofie, pretože na seba upozornil knihou o hypnóze [O hypnotismu (magnetismu zvířecím)]. Spočiatku sa venoval najmä organizácii vedeckého života v oblasti filozofie, sociológie a politiky, nadväzujúc na západnú filozofiu. V Prahe sa zapojil do českého politického života a začal študovať českú problematiku. Jeho populárne prednášky na univerzite mu získali veľa mladých stúpencov, medzi iným aj Slovákov študujúcich v Prahe, ktorých tam v tom čase z dôvodu intenzívnej maďarizácie v Uhorsku študovalo pomerne veľa. Slovenskí študenti ako napríklad Vavro Šrobár a Milan Rastislav Štefánik boli združení v spolku Detvan a Masaryk ich primäl k vydávaniu časopisu "Hlas" (odtiaľ názov hlasisti) a venovaniu sa materiálno-duchovnému pozdvihnutiu Slovákov. Od roku 1897 bol Masaryk riadnym profesorom Karlovej univerzity.
V roku 1886, v čase sporu o pravosť rukopisov Královedvorského a Zelenohorského (išlo o falzifikáty vyrobené českými nacionalistami, najmä archivárom Václavom Hankom) sa Masaryk spolu s filológom Jánom Gebauerom v časopise "Atheneum", ktorého bol zakladateľom (1884), dôrazne postavili proti ich pravosti, čo mu prinieslo veľa nepriateľov medzi Čechmi a na univerzite. Po dlhom boji skoro s celým národom sa mu podarilo dokázať ich nepravosť. V súvislosti s týmto sporom vznikol aj týždenník "Čas", vydávaný Masarykom a jeho priateľmi. Súčasne začal Masaryk politicky vystupovať – verejne vystúpil v mladočeskej strane a v roku 1891 bol zvolený za poslanca ríšskeho snemu i českého zemského snemu. Smer prezentovaný Masarykom a "Časom" sa stal známy ako politický realizmus (či buržoázny reformizmus), v ktorom išlo o reformovanie klasického liberálneho kapitalizmu pomocou sociálneho zákonodarstva, drobnej osvetovej práce a zmiernenia triednych rozporov. Po dvoch rokoch pôsobenia ako poslanec sa vzdal poslaneckého mandátu, pretože intrigy odporcov, ktorých si získal v boji o rukopisy, neustávali. Nato založil časopis "Nová doba" a venoval sa vedeckej práci – napísal diela o Husovi, Havlíčkovi, Pascalovi, o českej otázke a o sociálnej otázke. V roku 1893 sa vzdal mandátu poslanca v ríšskom i zemskom sneme kvôli rozporom s vedením mladočeskej strany.
Roku 1899 Masaryk opäť raz rozšíril okruh svojich odporcov tým, že sa zastal Žida Leopolda Hilsnera (tzv. Hilsnerova aféra) z Polnej obvineného z rituálnej vraždy mladej dievčiny. Išlo o to, že sudcovia a vyšetrovatelia zvalili vinu na túlavého Žida, aby tak odvrátili pozornosť od vlastnej neschopnosti vypátrať vraha. Masaryk sa zásadne postavil proti primitívnemu antisemitizmu, klerikalizmu a nacionalizmu nehodnému kultúrneho národa. Podobne bránil srbských a chorvátskych vlastencov, ktorých rakúske súdy súdili na základe vyfabrikovaných dokumentov (Friedjungov proces). 
Roku 1900 (31.3.-1.4.) založil vlastnú realistickú stranu, ktorej predsedom bol až do roku 1914. Bojoval proti F.L. Riegrovi za samourčovacie právo národov, zasadzoval sa za osemhodinový pracovný čas a za všeobecné hlasovacie právo. V tom čase dva razy navštívil Ameriku. (Strana sa medzi rokmi 1900 – 05 nazývala Česká strana ľudová a v rokoch 1905 – 14 Česká strana pokroková.)
Roku 1907 bol znovu zvolený za poslanca ríšskeho snemu. Ako poslanec bránil práva českého národa a odhaľoval praktiky vládnucich viedenských kruhov aj samého ministra zahraničia Aerenthala. Po Černovskej tragédii na Slovensku v roku 1907 [uhorskí žandári, slovenskej národnosti (Ján Ladiczky, rodený Slovák) zastrelili viacerých slovenských veriacich, vrátane tehotných žien a detí, len preto, že chceli, aby im kostol vysvätil ich rodák Andrej Hlinka a nie cudzí, biskupom určený farár, Martin Pazúrik] v ríšskom sneme vyslovil ostrý protest proti tomuto uhorskému „barbarstvu“. 
Svoje filozofické a politické názory ozrejmil v dielach ako "Česká otázka", "Otázka sociální" (1898, kritické protimarxistické dielo), "Rusko a Evropa".
Na začiatku svojej politickej dráhy Masaryk ešte obhajoval zachovanie Rakúska a chcel, aby sa reformovalo na štát rešpektujúci všetky svoje národy. Po vypuknutí prvej svetovej vojny roku 1914 (Masaryk mal vtedy už 64 rokov) už v októbri toho istého roku spracoval prvú predstavu o Česko-Slovenskom štáte, ktorá bola určená R. W. Setonovi-Watsonovi, ktorý ju spracoval do podoby memoranda pre britskú vládu. Keďže pochyboval o životaschopnosti Rakúska-Uhorska, emigroval v decembri do západnej Európy (v decembri 1914 Taliansko, potom Švajčiarsko, Paríž, a od jesene 1915 Londýn), nadviazal styk so zahraničnými priateľmi Čechov a Slovákov a postavil sa do čela odboja za rozbitie Rakúsko-Uhorska a vytvorenie spoločného štátu Čechov a Slovákov. Išlo o to presvedčiť štáty Dohody, že treba Rakúsko-Uhorsko zrušiť. Vo Francúzsku začal vychádzať časopis "La Nation Tchèque" (Český národ) a vo Švajčiarsku sa založil dvojtýždenník "Československá samostatnost". V máji 1915 adresoval britskému ministrovi zahraničia memorandum "Samostatné Čechy", kde predstavil budúci štát ako monarchiu spájajúcu Čechy, Moravu, Sliezsko a Slovensko [v tom čase sa – ako poznamenal aj Štefánik – často používal pojem český a pod. namiesto česko-slovenský, aby sa nevyvolal dojem v zahraničí, že má vzniknúť „ďalšie Rakúsko-Uhorsko“]. V júli 1915 predniesol v Ženeve otvorený protirakúsky prejav. V Londýne prednášal Masaryk na londýnskej univerzite a pred vysokými predstaviteľmi „O probléme malých národov“. Bol v kontakte so Štefánikom, ktorý Masarykovi vybavil audienciu u francúzskeho predsedu vlády Brianda. V roku 1916 založil v Paríži spolu s Edvardom Benešom a Štefánikom Česko-slovenskú národnú radu (akúsi dočasnú vládu vznikajúceho Česko-Slovenska), ktorej sa stal predsedom. Potom prednášal na londýnskej univerzite. Medzi májom 1917 a marcom 1918 bol Masaryk v Rusku, kam sa vybral organizovať česko-slovenské légie. Zažil tam Októbrovú revolúciu v roku 1917 a zaujal k nej negatívny postoj. Po bitke pri Zborove a v čase bitky pri Bachmači cestoval 23 dní sibírskou magistrálou do Vladivostoku a cez Fusan a Tokio do Kanady a Ameriky. Ďalej rôzne intervenoval, prednášal a konferoval s americkým prezidentom Wilsonom, ťažiac zo svojej povesti bojovníka proti antisemitizmu a za demokratizáciu strednej Európy.
V máji 1918 sa podieľal na príprave Pittsburskej dohody medzi českými a slovenskými krajanskými organizáciami v Spojených štátoch a stal sa jedným z jej signatárov. 14. októbra sa stal predsedom dočasnej česko-slovenskej vlády v Paríži a 18. októbra vydal vo Washingtone "Vyhlásenie o nezávislosti Česko-Slovenska", v ktorom deklaroval vytvorenie samostatného, demokratického česko-slovenského štátu. 14. novembra 1918 ho Revolučné národné zhromaždenie (česko-slovenský parlament) zvolilo za prezidenta, ale až 20. decembra 1918 sa vrátil z emigrácie do Čiech. 21. decembra pricestoval do Prahy a 22. decembra 1918 prečítal členom vlády svoje prvé prezidentské posolstvo.
V dobe od roku 1914 do roku 1937 bol Masaryk celkom sedemnásťkrát navrhnutý na ocenenie Nobelovou cenou za mier. 
V roku 1924 vydal svoje pamäti o zahraničnom odboji nazvané "Světová revoluce". V rokoch 1920, 1927 a 1934 ho parlament opätovne zvolil za prezidenta, ale 14. decembra 1935 odstúpil zo zdravotných dôvodov. Zostal žiť na zámku v Lánoch, kde i o necelé dva roky neskôr, v septembri 1937, zomrel.
Vzťah k Slovákom.
Masaryk bol ideológom čechoslovakizmu, považoval teda Čechov a Slovákov za jeden národ (čo možno vyplýva z oblasti, kde vyrastal, kde sa hovorilo zmiešaným česko-slovenským nárečím). Po vzniku prvej česko-slovenskej republiky (ČSR) v roku 1918 podcenil pokračujúce emancipačné kultúrne i politické úsilie Slovákov a ich autonomistické predstavy odmietal. Jeho osobný vzťah k Slovákom bol síce srdečný, ale nepretavil sa do politickej podoby. Na Slovensku často a rád pobýval aj ako prezident (Topoľčianky, Hrušov, Bystrička a i.). Vo svojich vyjadreniach na Slovensku a voči Slovákom (vrátane amerických Slovákov počas prvej svetovej vojny) sa vydával za zástancu Slovákov a autonómneho Slovenska (napríklad roku 1918 výrok: " Bude slobodné Česko a bude slobodné Slovensko…Každá vetva bude pánom vo svojom dome"), ktoré však za jeho prezidentovania nikdy nevzniklo, zo zrejmých obáv oslabenie jednoty proti nedemokratickým susedom. 
Názorné sú nasledujúce citáty vyslovené s odstupom jedného týždňa v roku 1921:
V medzivojnovom období, v rozpore so skutočnosťou a s tvrdeniami aj českých spolupodpisovateľov, vehementne popieral plnú platnosť Pittsburskej dohody (bod 2. o autonómii Slovenska v rámci budúceho Česko-Slovenska:"Slovensko bude mať svoju vlastnú administratívu, svoj snem a svoje súdy."), ktorú sám formuloval i podpísal. Právnu nezáväznosť tejto dohody vyvodzoval z jej bodu 6: "Podrobné ustanovenia o zariadení česko-slovenského štátu ponechávajú sa osvobodeným Čechom a Slovákom a ich právoplatným predstaviteľom." 
Takisto treba spomenúť, že sám Edvard Beneš (ktorý sa raz vyjadril, že o samostatnom slovenskom národe „nemôže byť ani reči“) uviedol, že musel Masarykovi protirečiť, pretože mu dôverne vyslovil – prinajmenšom neskôr a prinajmenšom vo vzťahu k politike – veľmi negatívny názor na Slovákov , tvrdiac že im nemožno dôverovať a pod. („Vy je neznáte…“). Masaryk nikdy nepochopil emancipačné úsilie Slovákov, a naopak snažil sa ho titulovať ako prejav hungarizmu, pretože Čechov a Slovákov chápal ako jedinú Slovanskú vetvu.
Na druhej strane bol Masaryk roky čestným predsedom spolku Detvan v Prahe, od roku 1887 pravidelne trávieval letné prázdniny spolu s rodinou v Bystričke pri Martine. Udržiaval kontakty so Svetozárom Hurbanom Vajanským, Andrejom Hlinkom, Vavrom Šrobárom a samozrejme prednášal M. R. Štefánikovi. Slovenským problémom sa sústavne venoval vo svojich časopisoch "Čas" a "Naše doba". Ako prezident potom pravidelne chodieval na Slovensko, jeho letným sídlom od roku 1923 bol kaštieľ v Topoľčiankach.
Názory.
Ideologicky predstavujú jeho názory zmes rôznych idealistických myšlienok od pozitivizmu až k náboženským predstavám a vyúsťujú do moderného humanizmu, chápaného netriedne a odvodeného od českej reformácie a husitstva. 
Ani filozoficky nie je Masaryk pôvodným mysliteľom, pretože jeho názory predstavujú súbor predstáv od Platóna cez humeovský idealizmus až po novodobé idealistické smery (Spencer). Celkovo však zastával náboženský, i keď necirkevný svetový názor a eklektický pozitivizmus (vplyv Comtov, Kantov). Zaoberal sa filozofickou analýzou zmyslu dejín českých a svetových, antropologickými a životnými otázkami. V sociologických spisoch reagoval na problémy doby (samovražda, moderný človek a náboženstvo, alkoholizmus). 
Bol vychovaný v prísne katolíckom duchu, avšak neskôr prestúpil do Českobratrské církve evangelické. Jeho zameranie bolo protikatolícke, antiklerikálne, bol proti absolutizmu, konzervativizmu, komunizmu, marxizmu a proti Sovietskemu zväzu. Hlásal humanizmus ("náboženskú humanitu") a sociálnu bezkonfliktnosť, ktoré nespájal s konkrétnou cirkvou. 
V českej národnej otázke bol na rozdiel od maločechov a štátoprávnikov stúpencom pokrokovejšej prirodzenoprávnej teórie. V štátnickej sfére bol za demokraciu anglosaského typu.
Vybrané diela.
Jeho dielo zahŕňa filozofické, sociologické, historicko-politické a literárne práce

</doc>
<doc id="1928" url="https://sk.wikipedia.org/wiki?curid=1928" title="Abraham Harold Maslow">
Abraham Harold Maslow

Abraham Harold Maslow (* 1. apríl 1908, Brooklyn, New York, USA – † 8. jún 1970, Menlo Park, Kalifornia, USA) bol americký psychológ, psychiater a filozof (predchodca new age), zakladateľ humanistickej psychológie. Skúmal hierarchiu ľudských potrieb, motiváciu, sebarealizáciu. Vymyslel známu Maslowovu pyramídu potrieb.

</doc>
<doc id="1930" url="https://sk.wikipedia.org/wiki?curid=1930" title="Kant">
Kant



</doc>
<doc id="1931" url="https://sk.wikipedia.org/wiki?curid=1931" title="Matúš">
Matúš

Matúš je mužské krstné meno. Pôvod má v hebrejskom mene Matitjahu (skrátene: Mattitja) s významom „dar Boha Jahveho“. Meniny na Slovensku má 21. septembra.

</doc>
<doc id="1932" url="https://sk.wikipedia.org/wiki?curid=1932" title="Fritz Mauthner">
Fritz Mauthner

Fritz Mauthner (* 22. november 1849, Hořice, Rakúske cisárstvo – † 29. jún 1923, Meersburg, Nemecko) bol nemecký básnik a filozof, ktorý anticipoval filozofiu jazyka 20. stor. 
Podľa Mauthnera jazyk vytvára falošný dojem, že poskytuje objektívny obraz sveta. V skutočnosti sa tento obraz tvorí v súlade s našimi praktickými potrebami, z čoho plynie relativita svetonázorov, ktoré nachádzajú svoj výraz v rôznych jazykoch.
Mauthner podáva nominalistickú kritiku jazyka s cieľom zbaviť sa tyranie jazyka, slovnej poverčivosti ako viery, že slová zodpovedajú objektívnym danostiam skutočnosti. Jazyk skrz-naskrz preniknutý metaforickosťou. Táto metaforickosť na jednej strane znemožňuje jazyku fungovať ako nástroj poznania, no na druhej strane mu umožňuje byť prostriedkom umeleckého vyjadrovania sa.
Mauthner svoju kritiku jazyka rozvíja výslovne nadväzujúc na Kantovu kritiku rozumu, no na rozdiel od Kanta Mautnerovi ide o to, aby preukázal nemožnosť ľudského poznania vôbec, teda nielen v metafyzike a filozofii, ale aj v prírodných vedách. Mauthner tak dospieva k totálnemu skepticizmu existencialistického zafarbenia.
Metodicky Mauthner vychádza zo stotožnenia myslenia a hovorenia, možnosť poznania skúma na základe jazyka a popiera túto možnosť radikálnym pochybovaním o jazyku, pričom jazyk skúma:

</doc>
<doc id="1935" url="https://sk.wikipedia.org/wiki?curid=1935" title="James Clerk Maxwell">
James Clerk Maxwell

James Clerk Maxwell (* 13. jún 1831, Edinburgh, Spojené kráľovstvo – † 5. november 1879, Cambridge) bol škótsky fyzik. Jeho najväčším objavom je všeobecný matematický opis zákonov elektriny a magnetizmu, dnes známy ako Maxwellove rovnice. Známe je aj jeho Maxwell-Boltzmannovo rozdelenie rýchlostí v kinetickej teórii plynov.
Maxwell je vo všeobecnosti považovaný za vedca 19. storočia, ktorý mal svojim príspevkom k elementárnym modelom prírody najväčší vplyv na fyziku 20. storočia. Pri príležitosti stého výročia jeho narodenia Albert Einstein opísal Maxwellovu prácu ako „"najdômyselnejšie a najplodnejšie, čo fyzika zažila od Newtonových čias"“.
Črtou Maxwellovej práce je algebrická matematika s prvkami geometrie. Maxwell demonštroval, že elektrické a magnetické sily sú dve dopĺňajúce sa stránky elektromagnetizmu. Ukázal, že elektrické a magnetické polia sa šíria priestorom vo forme vĺn konštantnou rýchlosťou 3.0 × 108 m/s. Navrhol, že svetlo je forma elektromagnetického žiarenia.
Na jeho počesť bola podľa jeho mena pomenovaná jednotka magnetického toku (všeobecne zapisovaná ako "f") v sústave jednotiek CGS ako Maxwell (Mx). Podobne, podľa jeho mena je pomenované aj pohorie na Venuši. Teleskop Jamesa Clerka Maxwella s priemerom zrkadla 15 m, je najväčší astronomický teleskop na svete.

</doc>
<doc id="1936" url="https://sk.wikipedia.org/wiki?curid=1936" title="George Herbert Mead">
George Herbert Mead

George Herbert Mead (* 27. február 1863, South Hadley, Massachusetts, USA – † 26. apríl 1931, Chicago, Illinois, USA) bol americký filozof a sociálny psychológ, zástupca filozofického pragmatizmu, dnes radený ku kľúčovým postavám symbolického interakcionizmu.
Od roku 1894 pôsobil ako profesor v Chicagu, predtým v Michigane, kde bol v užšom kontakte s Johnom Deweyom. Pracoval v oblasti fyziologickej psychológie, kultúrnej antropológie a sociálnej filozofie.
Počas jeho života mu nevyšla žiadna kniha, všetky jeho publikácie vyšli až posmrtne na základe prednášok, rukopisov či publikovaných článkov. Na popularizácii jeho diela sa významne podieľal okrem iného Herbert Blumer. V 80. rokoch 20. storočia zaznamenalo jeho dielo renesanciu záujmu predovšetkým v Nemecku a Spojených štátoch amerických.
Mead venoval veľkú pozornosť problematike ľudského Ja (self). Nadväzoval na Charlesa H. Cooleyho a jeho koncepciu "zrkadlového ja", podľa ktorej človek hodnotí sám seba z pohľadu druhých.
Zaoberal sa aj ľudskou socializáciou, v súvislosti s ktorou vymedzil koncepciu takzvaného "významného druhého" a jeho internalizovanej, nadindividuálnej formy tzv. "generalizovaného druhého". Mead okrem iného poukázal aj na to, že významná časť detského učenia sa, akceptovaním sociálnych úloh prebieha v procese hry. Odlíšil hru–play a hru–game: prvá označuje prosté „hranie si na niečo“, spočíva v napodobňovaní úloh dospelých, druhá zas na „hranie niečoho“, čo zahŕňa zložitejší systém pravidiel, ktoré musí dieťa pochopiť a podvoliť sa im.

</doc>
<doc id="1937" url="https://sk.wikipedia.org/wiki?curid=1937" title="Cosimo de' Medici">
Cosimo de' Medici

Cosimo Medici, zvaný "Il Vecchio (Starý)" (* 27. september 1389, Florencia, Florentská republika – † 1. august 1464, Careggi) bol taliansky bankár, od roku 1434 neoficiálny vládca Florencie, starý otec Lorenza Mediciho.
V roku 1433 presadila florentská šľachta vedená rodom Albizzi jeho vyhnanie z mesta, ale v roku 1434 sa v dôsledku víťazstva svojich prívržencov vrátil a ujal sa vlády pri zachovaní republikánskeho zriadenia. Na odstránenie svojich bohatých súperov a posilnenie vlastnej moci využíval sympatie ľudových vrstiev, ku ktorým bol veľmi štedrý. 
Veľmi sa zaslúžil o rozvoj obchodu, vied a umení, založil platónsku akadémiu vo Florencii, dal postaviť nádherné stavby, napr. palác Medici (Riccardi) a kostol San Lorenzo, 1444 položil základy medicejskej knižnice (Biblioteka Medicea Laurenziana), v jeho okolí žili najvýznamnejší humanisti a umelci. Nazývajú ho Otcom vlasti.

</doc>
<doc id="1938" url="https://sk.wikipedia.org/wiki?curid=1938" title="Méhér Bába">
Méhér Bába

Méhér Bába (iný prepis: Méhér Bábá), vlastným menom Merwan Šeriar Irání (v devanágarí : मेहेर बाबा ; * 25. február 1894, Púna, India – † 31. január 1969, Ahmadnagar) bol indický mystik a duchovný majster, ktorý v roku 1954 verejne oznámil, že je Avatára veku.
Méhér Bába sa narodil v perzskej rodine v Púne, v Indii. Bol obyčajné dieťa a neprejavoval nijaký mimoriadny záujem o duchovné záležitosti. Ako 19-ročný sa na ulici stretol so starou súfijskou sväticou Hazrat Bábádžán, ktorá ho pobozkala na čelo a takto spustila proces jeho údajnej duchovnej transformácie trvajúci sedem rokov. Stretol sa aj s ďalšími duchovnými učiteľmi, ktorých označil za "piatich dokonalých majstrov". Pred začiatkom svojho verejného pôsobenia sa usadil v meste Sakori spoločne s jedným z nich, Upasani Maharadžom. Jeho prví žiaci mu dali meno Méhér Bába, čo v preklade znamená "Súcitný Otec".
Od 10. júla 1925 až do konca života zachovával mlčanie. Deň predtým, na otázku, ako bude svojim žiakom odovzdávať učenie keď nebude rozprávať, odpovedal: "Neprišiel som učiť, ale prebúdzať." Neskôr, počas jednej cesty na Západ, podal k tejto veci ďalšie vysvetlenia: "To, čo je skutočné, je dávané a prijímané v tichu," a "Ak nepočuť moje ticho, načo by boli dobré slová?" V roku 1927 prestal aj písať (s výnimkou podpisu) a komunikoval za pomoci abecednej tabuľky, keď ukazoval na jednotlivé písmená. V roku 1954 opustil aj tento spôsob komunikácie a komunikoval prostredníctvom vlastného systému gestikulácie. Trávil dlhé obdobia v ústraní, často držal pôst. Tieto obdobia sa striedali s obdobiami putovania, verejných vystúpení a charitatívnych pôsobení, počas ktorých pomáhal malomocným, chudobným a duševne chorým. V priebehu jedného obdobia cestoval inkognito po Indii a viedol to, čo nazval "novým životom". 10. februára 1954 Méhér Bába oznámil, že je Avatára (Božské Vtelenie).
Po automobilových nehodách v Spojených štátoch v roku 1952 a v Indii v roku 1956 jeho schopnosť chôdze veľmi utrpela. V roku 1962 bolo množstvo jeho západných žiakov pozvaných na stretnutia s jeho indickými "mandalí" (takto sa označujú žiaci Méhér Bábu) v rámci série stretnutí nazvaných "Zhromaždenie Východ-Západ".
Od roku 1966 Bába poukazoval na problém narastajúceho rozmáhania sa drog v západnom svete a na falošné presvedčenie o ich duchovnom úžitku. Napriek zhoršujúcemu sa zdraviu pokračoval vo svojej "univerzálnej práci", ktorá zahŕňala pôst, samotu a meditáciu, a to až do svojej smrti 31. januára 1969. Jeho "samádhí" (hrobka) v Méhérabáde (India) sa stala medzinárodným pútnickým miestom.
Životopis.
Prvé roky.
Méhér Bába bol Iránec narodený v Púne, v Indii. Pochádzal zo zoroastriánskej rodiny. Jeho rodné meno bolo Merwan Šeriar Irání. Bol druhým synom Šeriara Mundegara Iráního, perzského zoroastriána, ktorý bol pred usadením sa v Púne putujúcim súfijským dervišom, a jeho manželky Širinmai.
Spolužiaci prezývali Merwana "Elektrina". Ako mladý chlapec založil Club Cosmopolite, ktorého cieľom bolo získavať informácie o novinkách vo svete a prispievať peniazmi na charitu - chlapci tieto peniaze často získavali stávkovaním na konských dostihoch. Merwan mal veľmi pekný hlas, hral na viacero hudobných nástrojov a písal básne; zvlášť mal v obľube Háfizove básne, ale aj Shakespeara a Shelleyho. Plynulo hovoril viacerými jazykmi.
V mladosti nemal sklony k mysticizmu či mystické skúsenosti, no ako neskôr napísal, bol "naplnený pokojom zmysluplnosti vlastného osudu". Skôr ho zaujímal šport, zvlášť kriket. Bába neskôr uvádzal, že avatár je vždy zakrytý závojom až do okamihu, ktorý je vhodný pre začatie jeho práce. Keď sa v jeden májový deň roku 1913 ako 19-ročný študent druhého ročníka univerzity vracal na bicykli z Deccan College, stretol na ulici súfijskú sväticu Hazrat Bábádžán, žijúcu v Púne, ktorá mala v tom čase viac ako sto rokov (ako dátum narodenia sa uvádza rozpätie rokov 1790 až 1806, zomrela v roku 1931). Kývla na neho, aby k nej prišiel a pobozkala ho na čelo, čím mu udelila „nekonceptuálne poznanie jeho Pravej Prirodzenosti (nirvikalpa samádhí)“. Táto udalosť mala na Merwana mimoriadny vplyv. Začal mať také silné mystické vízie a zážitky, že musel opustiť bežné činnosti. Prežíval nekonečnú blaženosť a zároveň nekonečnú agóniu pri pohľade na utrpenie bežných ľudí. Jeho matka bola presvedčená, že zošalel. Až po deviatich mesiacoch od tzv. „seberealizácie“, v novembri 1914, si začal byť do istej miery vedomý svojho okolia. Ako neskôr uviedol, v tom období udieral hlavou o kameň, aby sa prostredníctvom tejto bolesti udržal aspoň v akom-takom kontakte s fyzickým svetom. Postupne stretol aj ďalších duchovných majstrov, ktorých označil za "piatich dokonalých učiteľov" epochy (spolu s Bábádžán).
Ako Méhér Bábá uvádzal, Bábádžán mu dala v záblesku pocítiť, čím v skutočnosti je, a Upasání Mahardž mu pomohol integrovať mystické skúsenosti s bežným vedomím, aby dokázal vo svete fungovať. V roku 1921, keď mal 27 rokov a za sebou sedem rokov spoločného života s Upasáním Maharadžom, začali za Merwanom prichádzať žiaci. Prví žiaci mu dali meno Méhér Bába, čo v preklade znamená Súcitný Otec.
V roku 1922 Méhér Bába a jeho žiaci založili "Manzil-e-Mîm" (Dom Majstra) v Bombaji. Baba začal vyžadovať od žiakov prísnu disciplínu a bezvýhradnú poslušnosť. O rok neskôr Baba a jeho "mandalí" (členovia kruhu jeho žiakov) odišli na iné miesto, niekoľko kilometrov od Ahmadnagaru, ktoré nazval "Méhérabád" (Kvitnúci Méhér). Tento ášram sa stal strediskom jeho práce. V roku 1924 tu Méhér Bába založil školský internát, ktorý nazval "Prém Ášram" (Ášram lásky). Škola bola bezplatná, otvorená žiakom zo všetkých kást a akéhokoľvek vyznania. Prichádzali do nej študenti z celej Indie a Iránu.
Mlčanie.
Od 10. júla 1925 až do svojej smrti v roku 1969 Méhér Bába zachovával mlčanie. Do roku 1927 písal, potom (s výnimkou svojho podpisu) prestal aj písať a komunikoval za pomoci abecednej tabuľky, čo trvalo do roku 1954. Od tohto roku komunikoval vlastným gestickým jazykom, ktorý prekladal jeden z jeho "mandalí". Méhér Baba vyhlásil, že jeho mlčanie nebolo duchovnou praxou, ale že je spojené výlučne s jeho univerzálnou prácou.
"Pretože človek nežije prakticky Božské Slovo, prekrúca učenie Mesiášov, z ktorého najčastejšie ostáva iba odlesk. Skôr než by súcitil s bolesťami blížnych, človek sa odvoláva na Boha, aby v ňom našiel ospravedlnenie vlastnej násilnosti. Hoci Božské slovo mu umožnilo viesť čistý, pokorný a pravdivý život, človek dal prednosť chamtivosti, nenávisti a násiliu. Keďže človek sa odvrátil od Božskej výuky, vo svojom súčasnom božskom vtelení som zachovával mlčanie."
30. roky.
Prvé kontakty so Západom.
V 30. rokoch Méhér Bába začal cestovať po svete, pričom uskutočnil viacero ciest do Európy a Spojených štátov amerických. Práve v tomto období nadviazal kontakty s prvou skupinou svojich blízkych západných žiakov.
Svoju prvú cestu do Európy uskutočnil v roku 1931 na palube "Rajputany". Touto loďou cestoval zároveň Mahátmá Gándhí k druhému okrúhlemu stolu do Londýna. Méhér Bába a Gándhí sa trikrát stretli na palube; jedno z týchto stretnutí trvalo tri hodiny. Britská tlač tieto stretnutia zdôrazňovala (článok v "Daily Herald" zo 4. apríla 1932), no jeden z Gándhího asistentov vyhlásil: "Môžete zdôrazniť, že Gándhí nikdy nežiadal Méhér Bábu ani o pomoc, ani o duchovnú či inú radu".
Počas plavby s ním urobila rozhovor agentúra Associated Press, ktorá jeho cestu opisovala "ako novú križiacku výpravu zameranú na prelomenie náboženských bariér, zničenie amerického materializmu a rozpustenie všetkých vier v jednotnom vyznaní lásky". Podľa publikovaného článku bolo jeho cieľom zachrániť tisíce Američanov pred hriechom. Článok opisuje Babu ako Mesiáša, autor píše, že Baba uvádzal zázraky, ktoré vykonal a že vyhlásil, že osoba, ktorá sa zjednotí s pravdou, môže vykonať všetko, čo chce, že je však chybou robiť zázraky s cieľom ukazovať svoju duchovnú moc. Iné zhrnutie tohto interview však uvádza, že keď sa Babu pýtali na zázraky, ktoré sa mu pripisovali, odpovedal: "Jediným zázrakom pre dokonalého Človeka je to, aby aj iných ľudí urobil rovnako dokonalými. Chcem, aby aj Američania realizovali nekonečný stav, v ktorom sa nachádzam".
Malcom a Jean Schloss pozvali Bábu na miesto ústrania nazvaného Méhérášram v Harmone (štát New York). Článok v časopise "Time" venovaný tejto návšteve referuje, že Schloss píše o Bábovi vždy veľkými písmenami, teda "On, Jeho", a že jeho žiaci Babu opisujú ako Boho-človeka, Mesiáša alebo Dokonalého Učiteľa.
20. mája 1932 Baba pricestoval do New Yorku a poskytol tlači 1000-slovné vyhlásenie, ktoré jeho žiak Quentin Tod označil za "Posolstvo pre Ameriku". Baba o sebe vyhlasuje, že je "zjednotený s nekonečným zdrojom všetkého", a že má v úmysle prerušiť svoje mlčanie: "Keď prehovorím, moje pôvodné posolstvo bude prinesené svetu a bude musieť byť prijaté". Keď sa ho pýtali, čo si myslí o indicko-britskej politickej situácii, nevyjadril sa, no podľa jeho žiakov Méhér Baba Gándhímu poradil, aby sa už nezaoberal politikou.
Na Západe sa Méhér Bába stretol s ľuďmi, ktorých zaujalo to, čo počuli o jeho duchovnej úrovni a o jeho práci v Indii. Boli medzi nimi mnohé celebrity a umelci, ako napríklad Gary Cooper, Charles Laughton, Tallulah Bankhead, Boris Karloff, Tom Mix, Maurice Chevalier, Ernst Lubitsch.
Mary Pickfordová a Douglas Fairbanks Jr. zorganizovali 1. júna 1932 pre Babu recepciu v Pickfair, na ktorej poskytol svoje posolstvo pre Hollywood. V roku 1934 po tom, ako oznámil, že preruší mlčanie pre ktoré sa rozhodol v Hollywood Bowl, Baba náhle zmenil svoje plány, nastúpil na palubu Empress of Canada a bez vysvetlenia odcestoval do Hongkongu. Agentúra Associated Press uviedla, že "Baba sa rozhodol odložiť prerušenie svojho slovného pôstu na február, lebo podmienky zatiaľ nedozreli". V roku 1936 Baba navštívil opäť Anglicko, no do Spojených štátov sa vrátil až začiatkom 50. rokov. Napriek opakovaným vyhláseniam, že preruší mlčanie, Méhér Bába v ňom zotrval až do konca svojho života.
Začiatkom 30. rokov Méhér Bába pozval skupinu žien zo Západu, aby prišli za ním do Indie, kde zorganizoval sériu ciest naprieč krajinou, ktorá bola neskôr nazvaná "Výletmi Modrého autobusu". Keď sa tieto ženy vrátili domov, mnoho časopisov opisovalo ich cestu ako škandalóznu udalosť. Kritika v časopise Time z roku 1936 v článku God Is My Adventure opisuje americkú fascináciu "dlhovlasým Peržanom s hodvábnymi fúzmi, ktorý sa volá Šrí Sadguru [sic] Méhér Bába".
Prejavy.
Počas prvých stretnutí svojich blízkych žiakov a nasledovníkov Méhér Bába diktoval prejavy týkajúce sa mnohých duchovných tém. Na požiadanie jednej zo svojich prvých západných nasledovníčiek, princeznej Noriny Matchabelliovej, Méhér Baba v rokoch 1938 až 1943 nadiktoval za pomoci abecednej tabuľky sériu prejavov s cieľom ich uverejnenia v "Meher Baba Journal", ktorý princezná založila v New Yorku. Na základe pokynov od Babu boli prejavy prepísané a vydávané jeho blízkymi žiakmi, pričom Baba sa v nich zaoberá rôznymi aspektmi duchovného života a poskytuje pokyny pre hľadajúceho. Počas dlhých rokov bol v uvedenej revue uverejňovaný vždy minimálne jeden prejav mesačne. Blízky žiak Méhéra Bábu, pán C. D. Deshmukh, neskôr prejavy zoradil a vydal.
Medzi rokmi 1939 až 1954 bola viackrát vydaná päťzväzková antológia nazvaná "Discourses" ("Prejavy"). V roku 1967 Méhér Bába osobne dohliadal na prípravu a vydanie novej, trojzväzkovej verzie "Prejavov", známej ako šieste vydanie. Siedme, veľmi rozšírené vydanie "Prejavov", vydané v roku 1987 (po Bábovej smrti), obsahuje množstvo vydavateľských zásahov, ku ktorým Méhér Bába nedal súhlas.
40. roky.
Práca s "mastami".
V 40. rokoch Méhér Bába „pracoval“ s ľuďmi, ktorých volal "mastovia": tí, ktorí sú "opití Bohom". Podľa Meher Babu sú títo ľudia hendikepovaní pre ich skúsenosť očarenia vysokými duchovnými úrovňami. "Mastovia" sú ľudia, ktorí stratili kontakt s vonkajším svetom, no nie pod vplyvom depresie alebo šialenstva, ale preto, lebo sú naplno pohrúžení do lásky k Bohu. Hoci navonok môžu vyzerať ako šialení, Meher Baba vraví, že ich duchovná úroveň je v skutočnosti veľmi vysoká a že keď sa s nimi stretával, pomáhal im duchovne napredovať, pričom takisto využíval ich pomoc pre svoju duchovnú prácu.
Méhér Bába cestoval po odľahlých miestach celej Indie a Srí Lanky, stretol sa s tisícmi "mastov" a zriaďoval dočasné ášramy, kde sa o nich staral. Jeden z najslávnejších "mastov" bol Mohammed Mast, ktorý žil v Méhérabáde až do svojej smrti v roku 2003.
Nový život.
V roku 1949 Méhér Bába začal záhadnú etapu svojho života, ktorú nazval "Nový život". Méhér sa najprv niektorých svojich žiakov opýtal, či sa cítia byť schopní a pripravení poslúchnuť aj jeho najnáročnejšie pokyny, a potom si spomedzi nich vybral dvadsiatich spoločníkov, aby spolu viedli život "bez akejkoľvek nádeje, bez akejkoľvek pomoci a bez akéhokoľvek cieľa" ("Hopelessness, helplessness and aimlessness").
Najprv sa postaral o tých, ktorí od neho finančne záviseli, potom sa aj so svojimi spoločníkmi vzdal akéhokoľvek majetku a finančnej zodpovednosti. Začali "inkognito" cestovať naprieč Indiou, pričom nemali žiadne peniaze, žiaden stály príbytok, žobrali o potravu a podriaďovali sa pokynom Méhér Bábu, ktoré sa týkali prísneho dodržiavania "podmienok Nového života". Jednou z týchto podmienok bolo bezvýhradné prijatie akýchkoľvek životných okolností a zachovanie radostného výrazu bez ohľadu na ťažkosti. Spoločníci, ktorí nedokázali tieto podmienky splniť, boli poslaní domov.
Méhér Baba na tému "Nového života" napísal:
"Tento "Nový život" je bez stanoveného cieľa a aj po mojej fyzickej smrti bude udržiavaný tými, ktorí sa vo svojom živote absolútne zriekli akejkoľvek falošnosti, klamstva, nenávisti, hnevu, chtivosti a pohlavných chúťok; a ktorí, napĺňajúc tento život, sa nedopúšťajú žiadnych chtivých činov, nikomu neubližujú, neohovárajú, nevyhľadávajú vlastníctvo alebo materiálnu moc, neprijímajú žiadnu poctu, nevyhľadávajú prejavy úcty, ani sa nevyhýbajú nemilosti, a neboja sa ničoho a nikoho; tými, ktorí sa spoľahnú totálne a výlučne na Boha, ktorí milujú Boha výlučne kvôli tejto láske; ktorí veria v milencov Božích a v skutočnosť Manifestácie, ktorí však neočakávajú žiadnu materiálnu alebo duchovnú odmenu; ktorí sa neustále držia Pravdy a nenechajú sa poznačiť nešťastiami, ale odvážne a celým srdcom čelia ťažkostiam, pričom si zachovávajú dokonalú veselosť, a ktorí neprikladajú nijakú dôležitosť kastám, náboženským presvedčeniam a obradom. Tento "Nový život" bude živý naveky, aj keby nebol nikto, kto by ho žil."
Méhér Bába ukončil "Nový život" vo februári 1952 obdobím samoty a pôstu a vrátil sa k verejným vystúpeniam v Indii a na Západe.
50. roky.
Cesta do Spojených štátov a automobilová nehoda.
V predhovore k prvému vydaniu knihy "Boh hovorí" Don E. Stevens podáva svedectvo o Méhér Bábovi počas tejto jeho návštevy v USA:
"Boh za mnou nikdy neprišiel, aby sa so mnou porozprával, som si však istý, že som ho videl konať v ľudskej podobe. Iba takto dokážem vysvetliť onú neuveriteľnú vnímavosť v činoch a reagovaní, ktorá bola vlastná Méhér Bábovi počas tých okamihov, keď som ho po prvýkrát videl v jedno sobotňajšie popoludnie v New Yorku.
"Rozprával príbeh o niekom, kto hľadal Pravdu a od koho učiteľ prv, než ho prijme, vyžadoval, aby znášal mimoriadne tvrdé a celkom ľubovoľné zaobchádzanie. /.../
"Sedel som naboku, mimo jeho zorného poľa. Takmer proti svojej vôli som zrazu zdvihol ruku a spojil som palec a ukazovák do znaku starodávneho kruhu dokonalosti. Len čo moja ruka začala formovať gesto, s radosťou som zbadal, že Méhér Bába sa obrátil smerom ku mne, zdvihol ruku a urobil to isté gesto. Ľudské bytosti si len zriedka uvedomujú pocity svojich blížnych a ešte zriedkavejšie na ne reagujú, bol som preto prekvapený, že som stretol niekoho natoľko vnímavého.
"Nevenoval som pozornosť tejto udalosti až do okamihu, keď neskôr počas onoho dňa Méhér Bába išiel smerom k výťahu. Bol som v skupinke ľudí, ktorá stála na ceste, kadiaľ musel prejsť. Znova som zdvihol ruku v podobnom geste a tentoraz som sa sám seba spytoval, či si to všimne, keďže som bol na ešte menej viditeľnom mieste než prvýkrát. Znova, len čo som začal robiť ono gesto, upriamil pohľad na mňa a odpovedal mi tým istým gestom. Tento raz som bol skôr prekvapený než naradostený. Vyzeralo to skutočne veľmi zvláštne. Keď vychádzal z miestnosti a prechádzal do haly, kde mal vojsť do výťahu, rýchlo som po tretí raz zdvihol ruku, aby som urobil kruh dokonalosti. Tentokrát sa ku mne celým telom obrátil a znova urobil to isté gesto. /.../" 
V 50. rokoch Méhér Bába založil dve strediská mimo Indie: "Meher Spirituel Center" v Myrtle Beach v Južnej Kalifornii a "Avatar's Abode" pri Brisbane v Austrálii. Meher Spiritual Center otvoril v apríli 1952. 24. mája 1952, keď sa odtiaľ vracal do "Meher Mount" v Ojai v Kalifornii, pri mestečku Prague v Oklahome do auta, v ktorom sedel, čelne narazilo iné auto. On i jeho spoločníci boli katapultovaní von z auta a utrpeli mnohé zranenia. Méhér Baba utrpel vážnu zlomeninu nohy a bol zranený aj na tvári. Zranení boli odvezení do Duke Hospital v Durhame v Severnej Karolíne, rekonvalescenciu prežili v Myrtle Beach v Kalifornii.
Vyhlásenie, že je Avatárom.
V septembri 1953 v Déhrádúne Méhér Baba vyhlásil, že je "najvyšší z najvyšších". 10. septembra 1954 po prvý raz v Méhérastáne, odľahlom meste v Severnej Indii, verejne a explicitne vyhlásil, že je Avatárom a na svojej abecednej tabuľke vyhláskoval: "Avatar Méhér Bába ki džai".
V septembri toho istého roku Méhér zorganizoval "sahavás" (सहवास): doslova "spoločné bývanie" v Méhérabáde, výlučne pre mužov; tento pobyt bol neskôr nazvaný "Tri neuveriteľné týždne". Počas týchto dní Méhér poskytol vyhlásenie nazvané "Výzva Méhéra Bábu", v ktorom potvrdil svoje postavenie Avatára "bez ohľadu na pochybnosti a presvedčenia druhých".
V októbri 1954 Méhér Baba prestal používať abecednú tabuľku a začal na komunikáciu používať výlučne svoj systém znakového jazyka.
Automobilová nehoda v Indii.
2. decembra 1956 pri Satare v štáte Maháraštra šofér auta, v ktorom cestoval Méhér Bába, stratil nad autom kontrolu a spôsobil vážnu dopravnú nehodu. Méhér utrpel fraktúru panvy a ďalšie zranenia. Dr. Nilu, blízky "mandali", pri nehode zahynul. Méhér Bába pri nehode utrpel zranenia s trvalými následkami. Napriek predpovediam lekárov začal po vyvinutí nesmierneho úsilia opäť chodiť; neustále však trpel bolesťami a jeho pohyblivosť bola obmedzená. Keď v roku 1958 cestoval na Západ, väčšinou ho museli voziť na vozíku. Baba vravel, že tieto automobilové nehody a s nimi spojené utrpenie, podobne ako jeho mlčanie, boli zámerné a udiali sa z jeho vlastnej vôle.
Posledné cesty na Západ.
Pri svojej piatej návšteve Spojených štátov v roku 1956 Baba býval v hoteli Delmonica v New Yorku, potom odcestoval do Myrtle Beach. V júli cestoval do Washingtonu D.C. a u pani Ivy Terryovej, manželky prezidenta Arabian American Oil Co., prijímal svojich priateľov a žiakov. Potom odcestoval do Meher Mountu a neskôr pokračoval v ceste do Austrálie. Jeho posledná cesta do Spojených štátov a Austrálie sa uskutočnila v roku 1958.
60. roky.
Ústranie a "Zhromaždenie Východ-Západ".
Méhér Bába sa vrátil do Indie a začal obdobie čoraz intenzívnejších a častejších pôstov, meditácií a ústraní. Vravel, že hoci jeho práca je čoraz vyčerpávajúcejšia, vysilujúcejšia, uskutočňuje ju pre duchovné dobro ľudstva.
V roku 1962 Méhér Baba zorganizoval sériu stretnutí nazvaných "Zhromaždenie Východ-Západ", ktoré boli jednými z jeho posledných verejných vystúpení. Išlo o stretnutia jeho západných žiakov s indickými, pri ktorých poskytoval "daršan" niekoľkým tisícom ľudí, a to aj napriek silným fyzickým bolestiam, ktoré mu to spôsobovalo.
Výzva proti drogám.
Od polovice 60. rokov bol Méhér Baba čoraz väčšmi znepokojený rastúcim vplyvom psychedelickej subkultúry na Západe a začal viesť korešpondenciu na túto tému s viacerými osobnosťami, napríklad s Timothym Learym a Richardom Alpertom, pričom rázne odmietal používanie akýchkoľvek halucinogénnych drog (vrátane marihuany) na duchovné účely. 
V roku 1966 boli odpovede Méhéra Bábu ohľadom drog uverejnené v pamflete nazvanom "God in a Pill ?" Méhér v ňom uvádza, že užívanie drog je duchovne škodlivé, a že ak by osvietenie bolo možné dosiahnuť prostredníctvom drog, "Boh by nebol hoden byť Bohom". Niektorých svojich západných žiakov povzbudzoval v šírení tohto posolstva medzi dobovou mládežou. V rozhovore s Frederickom Chapmanom, absolventom Harvardu a výskumníkom Fulbrightovho programu, ktorý sa s Méhérom Bábom stretol počas svojho študijného pobytu v Indii, sa Baba vyjadril, že LSD "je na fyzickej, mentálnej i duchovnej úrovni škodlivé" a upozornil, že "dlhodobé užívanie LSD vedie k šialenstvu alebo smrti".
Posledné ústranie a smrť.
Od konania "Zhromaždenia Východ-Západ" sa Méhér Babove zdravie zhoršovalo. Napriek tomu pokračoval v dlhých ústraniach, pôstoch a meditáciách.
Koncom júla 1968 ukončil mimoriadne náročné obdobie ústrania a vyhlásil, že jeho práca "je hotová k mojej 100%-nej spokojnosti". Od tejto chvíle sa pohyboval iba sediac vo vozíku. V priebehu niekoľkých mesiacov sa jeho fyzický stav veľmi zhoršil a musel ostať na lôžku. Jeho telo bolo doslova ničené svalovými kŕčmi nejasného pôvodu. Napriek starostlivosti viacerých lekárov sa kŕče zosilňovali.
Méhér Bába zomrel 31. januára 1969 po tom, ako poslednými gestami povedal: "Nezabudnite, že som Boh." Jeho žiaci neskôr tento deň pomenovali "Amartithi" (अमरतिथि, deň nesmrteľnosti). Jeho telo bolo verejne vystavené v jeho "samádhí" (समाधी, v tomto kontexte toto slovo znamená hrobku) v Méhérabáde. Pokryté ružami a uložené v ľade bolo vystavené počas jedného týždňa, až kým nebolo pochované. Pred svojim odchodom Méhér Bába starostlivo pripravil program verejného "daršanu", ktorý sa mal konať v Púne. Jeho "mandali" sa rozhodli zorganizovať ho napriek fyzickej neprítomnosti hostiteľa. Na tomto "poslednom daršane" sa zúčastnilo niekoľko tisíc osôb, pričom stovky ich prišli z mnohých západných krajín.
Učenie.
Hoci Méhér Baba mnohokrát opakoval, že neprišiel učiť, ale prebúdzať (táto veta je vyrytá aj ako epitaf na jeho hrobke), uverejnil viacero spirituálnych či metafyzických textov.
Metafyzika.
Méhér Bábove metafyzické názory sú rozvinuté zvlášť v dvoch knihách: "Prejavy" a "Boh hovorí". Jeho kozmológia používa pojmy pochádzajúce z védanty, súfizmu a kresťanstva. Používa pojem ne-dvojnosti a o stvorení alebo dualite hovorí ako o ilúzii. Tvrdí, že cieľom života je vedomé realizovanie absolútnej Božskej Jednoty, ktorá je inherentná všetkým živým i neživým bytostiam a objektom. Prirovnáva "pôvodný" stav Boha (Boh, ktorý je za) k nekonečnému bezbrehému oceánu nevedomej Božskosti, bez vedomia o samom sebe, pretože nič okrem neho nejestvuje. Božským "rozmarom" (whim po anglicky, لھر lahar v jazyku fársí (perzština)) je spoznať sa, vzniká teda otázka "Kto som?". Ako odpoveď na ňu povstáva stvorenie. Rozvíjajúc uvedenú analógiu s oceánom, tento sa sčerí a tak vznikajú nespočetné "kvapky": sú to "kvapky-duše".
Evolúcia a involúcia.
Podľa Méhér Bábu každá "kvapka-duša", teda individualizovaná duša, hľadá v procese evolúcie vedomú božskosť; to znamená, že nadobúda skúsenosť foriem v siedmich rôznych prostrediach: ako kameň (a kov), rastlina, červ (ríša bezstavovcov), ryba, vták, zviera a človek. Kvapka-duša nadobúda "sanskáry" (संस्कार), teda dojmy, vnemy v každej z týchto foriem; uvedené vnemy podporujú evolúciu a vyjadrujú sa prostredníctvom toho, že kvapka-duša používa stále nové a komplexnejšie formy. S každou novou formou rastie aj vedomie, až kým kvapka-duša nedosiahne ľudskú formu, ktorá je najvyššou formou evolúcie. Iba táto forma môže mať skúsenosť vlastnej božskosti, a to tým, že vstúpi do procesu "involúcie", v ktorom postupne odstraňuje všetky nahromadené dojmy spôsobujúce jej zdanlivú oddelenosť od Boha.
Reinkarnácia a Realizácia Boha.
Baba tvrdí, že individuálna duša v jej ľudskej forme je podrobená reinkarnácii, "nedobrovoľnému procesu vznikania a zanikania vedomia". Cieľom reinkarnácie je poskytnúť možnosť oslobodiť sa od ilúzie. Individuálna duša sa reinkarnuje nespočetnekrát do všetkých životných podmienok, aby obsiahla úplnosť ľudskej skúsenosti (napríklad ako muž/žena, bohatý/chudobný, silný/slabý atď.). Vďaka protikladným skúsenostiam sa "sanskáry" oslabujú a postupne sa vyčerpávajú. Méhér Bába takto opisuje proces realizácie Boha:
"Z hlbín nehybného nekonečna povstala otázka: "Kto som?". A prichádza na ňu odpoveď: "Som Boh!""
Dokonalí učitelia a Avatár.
Méhér vraví, že na Zemi vždy existuje päťdesiaťšesť realizovaných bytostí, a že päť spomedzi nich prijíma úlohu "Dokonalých učiteľov" danej epochy. Keď jeden z týchto piatich Dokonalých učiteľov zomrie, iná realizovaná bytosť okamžite zaujme jeho miesto.
"Avatár" je podľa Méhér Bábu prvá duša, ktorá dosiahla božskú realizáciu. Táto duša, "pôvodný" alebo "Prastarý" Dokonalý učiteľ sa pravidelne inkarnuje. Bába hovorí, že táto duša stelesňuje Božský stav, ktorý sa v hinduizme nazýva Višnu a v súfizme "Parvadigar", teda ochranca. Avatár sa objavuje každých 700 až 1400 rokov; piati Dokonalí učitelia epochy ho "zošlú" v ľudskej podobe na Zem, aby pomáhal stvoreniu v jeho nekonečnej púti k Božskosti. Baba tvrdí, že v iných epochách bol Avatár známy pod menami Zoroaster, Rám, Kršna, Gautama Buddha, Ježiš a napokon Mohamed.
Baba spája koncept "Avatára" s konceptami iných tradícií ako Rassul, Mesiáš, Kristus, Maitréja, Spasiteľ. Meher Baba opisuje Avatára ako mierku, ktorá človeku umožňuje poznať, čím je a čím sa môže stať.
Väčšina Méhér Bábových žiakov prijíma tieto jeho vyhlásenia.
Dedičstvo.
Prostredníctvom ciest a prednášok si Méhér Bába získal množstvo žiakov a sympatizantov na celom svete. Hoci sa zúčastňoval na veľkých verejných zhromaždeniach, Meher Baba neodporúčal svojim žiakom robiť prozelytizmus v jeho mene. Vravel im: "Nech je samotný váš život mojim posolstvom lásky a pravdivosti voči iným."

</doc>
<doc id="1939" url="https://sk.wikipedia.org/wiki?curid=1939" title="Philipp Melanchthon">
Philipp Melanchthon

Philipp Melanchthon (* 16. február 1497, Bretten, Nemecko – † 19. apríl 1560, Wittenberg) bol nemecký filozof, luteránsky teológ, humanista, cirkevný reformátor, pedagóg, poradca a priateľ Martina Luthera, profesor univerzity vo Wittenbergu. Realizátor Lutherovho teologického programu: Melanchton podal filozofickú formuláciu protestantizmu; je zakladateľ protestantskej neoscholastiky. Veľký vplyv malo jeho učenie o práve a štáte. 
Má čestný titul „Praeceptor Germaniae“ (Učiteľ Nemecka). Nebol však duchovným. Na rozdiel od Luthera, nikdy nebol ordinovaný za kňaza, ani v katolíckej ani v evanjelickej cirkvi. 

</doc>
<doc id="1940" url="https://sk.wikipedia.org/wiki?curid=1940" title="Jeleazar Moisejevič Meletinskij">
Jeleazar Moisejevič Meletinskij

Jeleazar Moisejevič Meletinskij (* 22. október 1918, Charkov, Ukrajina – † 17. december 2005, Moskva, Rusko) bol ruský folklorista a literárny historik, špecialista v odbore mytológie.

</doc>
<doc id="1941" url="https://sk.wikipedia.org/wiki?curid=1941" title="Melissos zo Samosu">
Melissos zo Samosu

Melissos () bol grécky filozof, predstaviteľ eleatskej školy, komentátor Parmenidových myšlienok. Velil loďstvu ostrova Samos, ktoré porazilo Aténčanov v roku 441 pred Kr.
Učenie Melissa zo Samosu je jednak komentárom základných predpokladov Parmenidovho učenia a jednak výsledkom skúmania bytia KATÁ TÉN HYLÉN, čiže nakoľko je bytie čímsi vecným, materiálnym. Melissos pravdepodobne ako prvý v dejinách filozofie zavádza pojem HYLÉ ako pojem niečoho, čo je telesné alebo ako pojem hmoty. Starý homérsky významový útvar "HYLÉ" Melissos obohacuje o nový filozofický obsah. Melissos popiera najmä možnosť absolútneho prázdna, pretože logicky ho nemožno definovať na základe pojmu bytia. Bytie v materiálnom zmysle je všetkým, je mimo konkrétneho miesta a mimo času a ako také je absolútne neohraničené, a teda jedno a výlučne jediné, vylučujúce akúkoľvek možnosť jestvovania čohokoľvek mimo seba, teda aj absolútneho prázdna. Pojem bytia teda zahrnuje v sebe i pojem prázdna i pojem HYLÉ (hmoty). Logika stojí nad DOXAI čiže nad vedením o zmyslovom svete. Zmyslovému poznaniu chýba filozofická hodnota, pretože zmyslové poznanie podlieha ustavičnej zmene, a teda nemôže chápať ani predstavovať v stálych a nemenných kategóriách bytia. Keďže človek nemôže vyjsť za zmyslové poznanie, teda pravdivé, čisto rozumové poznanie je preň celkom nemožné. Melissovo učenie vyúsťuje do sofistického skepticizmu a koniec koncov do nihilizmu.

</doc>
<doc id="1942" url="https://sk.wikipedia.org/wiki?curid=1942" title="Menedémos z Eretreie">
Menedémos z Eretreie

Menedémos z Eretreie alebo Menedemos z Eretreie (* asi 350 pred Kr. – † od 278 do 275 pred Kr.) bol starogrécky filozof, predstaviteľ elidsko-eretrijskej školy, ktorý ju preniesol z Elidy do Eritreje na ostrove Euboia.

</doc>
<doc id="1943" url="https://sk.wikipedia.org/wiki?curid=1943" title="Meng-c’ (filozof)">
Meng-c’ (filozof)

Meng-c’ (, , lat. Mencius; * 372 pred Kr.† 286 pred Kr.) bol čínsky filozof, predstaviteľ konfucianizmu.

</doc>
<doc id="1944" url="https://sk.wikipedia.org/wiki?curid=1944" title="Mencius">
Mencius



</doc>
<doc id="1945" url="https://sk.wikipedia.org/wiki?curid=1945" title="Carl Menger">
Carl Menger

Carl Menger (* 23. február 1840, Nowy Sącz, Poľsko – † 27. február 1921, Viedeň, Rakúsko) bol rakúsky ekonóm, jeden zo zakladateľov Rakúskej ekonomickej školy
Život.
Detstvo a rodina.
Predkovia Carla Mengera boli nemecko-českého pôvodu. Otec Anton Menger pochádzal z Haliča a užíval šľachtický titul Edler von Wolfersgrün. Matka, dievčenským menom Caroline Gerzabek, si ho vzala v roku 1833. Otec podnikal so súkromnou právnickou firmou v Bielsku- Bialej až do svojej predčasnej smrti v roku 1848.
Mal dvoch starších bratov: Maxa a Antona.
Životopis.
V roku 1859 začal Menger študovať právo a politológiu vo Viedni a v  rokoch 1860 až 1863 pokračoval v Prahe. Po ukončení štúdia sa stal redaktorom v oficiálnych Ľvovských novinách. V roku 1867 na Krakovskej univerzite získava doktorát. V roku 1872 habilituje vo Viedni a v tom istom roku sa stáva súkromným lektorom. V septembri 1873 bol vymenovaný za docenta na viedenskej univerzite. V roku 1875 sa dobrovoľne vzdal svojej funkcie, aby sa mohol plne venovať vedeckej a pedagogickej činnosti.
V  rokoch 1876 až 1878 bol súkromným učiteľom princa Rudolfa von Habsburg. V roku 1878 ho Rakúsko-uhorský cisár František Jozef menoval za profesora politickej ekonómie vo Viedni, získava titul Hofrat a v roku 1890 sa stáva aj členom ríšskej rady.
Na jar 1903 sa odobral do dôchodku so zjavne podlomeným zdravím. Jeho rodinné pomery sú doteraz nejasné. Pravdepodobne bol do konca života slobodný, ale žil s Herminou Andermannovou, ktorej aj odkázal svoje dedičstvo. Narodil sa im jediný syn Karl Menger, ktorý sa neskôr stal známym matematikom.
Zomrel 26. februára 1921 vo Viedni a bol pochovaný v čestnom hrobe na viedenskom ústrednom cintoríne.
Práca.
Teória subjektívnej hodnoty.
Menger vychádzal z takzvanej subjektívnej hodnoty, kde hovoril: „hodnota je význam, ktorý konkrétne statky dosahujú tým, že si sporiaci ľudia uvedomujú, že uspokojovanie ich potrieb závisí na disponovaní ľudí práve týmito statkami. Preto hodnota neexistuje mimo vedomia ľudí.“ Menger tieto statky ešte rozdeľuje, a to na voľné a hospodárske. Kľúčovou vlastnosťou voľných statkov pre ich ohodnotenie je vzácnosť. Potom rozdeľuje statky do hierarchickej štruktúry podľa toho, či sa k užitočnosti viaže aj vzácnosť alebo nie. 
Dochádza k deleniu na statky prvého a druhého rádu. Statky prvého rádu sú schopné uspokojovať potreby priamo, statky druhého rádu nepriamo – teda slúžia ako nevyhnutné aktívum pre statky prvého rádu (napr. vstupujú do výrobného procesu).
Hodnotenie statkov prvého rádu závisí na ich množstve, stupni nasýtenia potreby a na naliehavosti potrieb. Jednotlivé hodnotenia statkov podľa naliehavosti je možné sústrediť do takzvanej Mengerovej tabuľky, kde sa nachádza hodnotenie potreby statkov podľa naliehavosti od jedna po desať (zapísané rímskymi  číslicami) a v jednotlivých riadkoch možnosť opakovanej spotreby statkov. Vyplýva z nej, že maximalizácia úžitku spočíva v medzných úžitkoch jednotlivých statkov v ich spotrebách.
Ako predpoklad tejto teórie Menger považuje voľný trh a hospodársku súťaž medzi jednotlivcami.

</doc>
<doc id="1946" url="https://sk.wikipedia.org/wiki?curid=1946" title="Messer-Džavaih z Basry">
Messer-Džavaih z Basry

Messer-Džavaih z Basry bol židovský lekár, ktorý v roku 683 preložil do arabčiny sýrske lekárske dielo.

</doc>
<doc id="1947" url="https://sk.wikipedia.org/wiki?curid=1947" title="Métrokles">
Métrokles

Métrokles alebo Métroklés alebo Metrokles bol starogrécky filozof, predstaviteľ kynizmu, brat Hipparchie.

</doc>
<doc id="1948" url="https://sk.wikipedia.org/wiki?curid=1948" title="Johannes Micraelius">
Johannes Micraelius

Johannes Micraelius, vlastným menom Johannes Lütkeschwager, (* 1. september 1597, Koszalin - † 3. december 1658, Štetín) bol nemecký básnik, filozof a historik. Je autorom diela „Lexicon philosophicum“ (1653).

</doc>
<doc id="1949" url="https://sk.wikipedia.org/wiki?curid=1949" title="Mikuláš Kuzánsky">
Mikuláš Kuzánsky

Mikuláš Kuzánsky (* 1401, Kues, Nemecko – † 11. august 1464, Todi, Taliansko), pôvodným menom "Nikolaus Chrypffs" alebo "Khryppfs", "Nikolaus de Cusa" alebo "Cusanus", bol nemecký filozof, ktorý stál na hraniciach medzi scholastikou a humanizmom ("posledný scholastik a prvý renesančný filozof"), teológ, cirkevný politik, tvorca tzv. funkcionalistickej ontológie.
Vychádzal z platonizmu a novoplatonizmu, bol ovplyvnený mystikou (najmä Majstrom Eckhartom), neskorostredovekou devotio moderna a nominalizmom (Occamom).
Mikuláš Kuzánsky bol kardinál.
Mikuláš Kuzánsky sa snažil filozoficky vymedziť okruh ľudského vedenia ako „vedenie nevedenia“ (Docta ignorantia) a rozšíriť jeho možnosti na základe „princípu zhody protikladov“ (Coincidentia oppositorum), ktorý vo vlastnom zmysle môže byť iba v Bohu. Predznamenával vývoj renesančnej filozofie.
Nadväzuje na novoplatonikov. Základ je Jedno – zdroj sveta, večné,nekonečné,dáva svetu zmysel a vydeľuje z neho všetko iné. Mnohé – všetky existencie.
Teória učenej nevedomosti: čím sme učenejší, tým menej vlastne vieme. Boha vníma ako princíp – panteizmus.

</doc>
<doc id="1950" url="https://sk.wikipedia.org/wiki?curid=1950" title="Lawrence Delos Miles">
Lawrence Delos Miles

Lawrence Delos Miles (* 21. apríl 1904, Harvard, Nebraska, USA – † 1. august 1985, Easton, Maryland) bol americký ekonóm, tvorca metodiky nazvanej „hodnotová analýza“ z roku 1947 vo firme General Electric Company.

</doc>
<doc id="1951" url="https://sk.wikipedia.org/wiki?curid=1951" title="John Stuart Mill">
John Stuart Mill

John Stuart Mill (* 20. máj 1806, Pentonville, Spojené kráľovstvo Veľkej Británie a Írska – † 8. máj 1873, Avignon, Francúzsko) bol britský filozof, logik a ekonóm, morálny a politický teoretik. Prehodnotil a doplnil významným, hlbokým a dobre premysleným spôsobom systém názorov, ktoré sa považujú za výraz úsilia o obranu empirizmu a liberálnych politických náhľadov na spoločnosť a kultúru, čo z neho učinilo najvýznamnejšieho anglického filozofa 19. storočia. Hlavným cieľom jeho filozofie je rozvíjať pozitivistický pohľad na svet a miesto človeka v ňom, čo má výrazne prispieť k pokroku ľudského poznania a slobody jednotlivca v širokospektrálnom význame. Hoci jeho systém nie je úplne originálny, oživenie novými formuláciami pozitivistických a liberálnych názorov na mnohé aspekty spoločenského života uplatnilo a uplatňuje naďalej svoj zásadný vplyv medzi širokou verejnosťou. 
Okrem toho, že obhajoval anglický typ pozitivizmu, empirizmu a je predstaviteľom klasickej ekonómie, na poli etiky zastával utilitarizmus, ktorý však do značnej miery odlíšil od variantu Jeremy Benthama. Skúmal tiež induktívnu logiku ako jednu z metód poznávania prírodných zákonov, hlavne kauzálnych. Obraňoval postavenie psychológie v systéme vied.
Životopis.
John Stuart Mill sa narodil v Pentonville, ktorý je dnes súčasťou Londýna, ako najstarší syn škótskeho filozofa a historika Jamesa Milla a jeho manželky Hariet Burrowovej. Jeho otec pracoval najprv ako recenzent, takže príjem rodiny bol spočiatku slabší, no po získaní pevného vedúceho pracovného miesta vo Východoindickej spoločnosti, ktoré si získal po zverejnení kvalitnej historiografickej práce "Dejiny Indie", sa ich príjem upravil do polohy vysokého nadštandardu. John Stuart následne nikdy nemusel pociťovať existenčné problémy, takže nakoniec ešte dodatočne pomáhal iným osobnostiam svojej doby (napr. Augustovi Comtovi a Herbertovi Spencerovi). Otec James Mill patril medzi filozofických radikálov, ktorých cieľom bolo rozvíjať utilitaristickú filozofiu Jeremy Benthama. Mal osobitný názor na výchovu detí, ktorú prakticky uplatnil v prípade vlastných detí, obzvlášť v dôkladnom a pedantnom edukačnom programe zameranom na všestranný rozvoj práve Johna Stuarta. 
John Stuart Mill bol veľmi nadaný, čo v kombinácii so systematickou výchovou zo strany jeho otca umožnilo pozoruhodný rozmach jeho schopností. Už v treťom roku veku sa začal učiť po grécky a čoskoro bol schopný čítať gréckych historikov, rétorikov a dramatikov. V ôsmom roku veku začal študovať latinčinu a algebru, pričom sám učil mladších súrodencov, v desiatich bol oboznamovaný s diferenciálnym počtom, do štrnástich rokov veku mal prečítanú väčšinu latinských a gréckych klasikov, bol dôkladne oboznámený s dejinami, tiež urobil rozsiahly kus práce v oblasti logiky, matematiky, analýzy a reflexie. Zvládol základy ekonomickej teórie. V štrnástich rokoch absolvoval ročný pobyt vo Francúzsku v horskom prostredí, niekoľko dní zotrval aj v Paríži. Komponoval poéziu a zúčastňoval sa kurzov o chémii, zoológii a logike. V dvanástich John Stuart napísal svoju prvú knihu a v sedemnástich založil „utilitaristickú spoločnosť“. Následne začal úspešnú novinársku činnosť. 
Keď mal Mill dvadsať rokov, v dôsledku dlhodobého intenzívneho štúdia utrpel duševný kolaps, ktorý sa vyznačoval predovšetkým viacmesačnými depresiami a úzkosťami. Počas tohto obdobia musel prekonať prudkú intelektuálnu a mravnú krízu a hoci si dovtedy náročný vzdelávací program svojho otca pochvaľoval, teraz si uvedomoval dôležitosť nerozvinutých detských fantázií a pocitov. Istým spôsobom ustúpil od čírej logiky a venoval priestor aj citom krásy a dejinným hodnotám. Kritickú fázu svojho života John Stuart Mill následne prekonal sám (napr. aj čítaním poézie) a pokračoval v životnej práci ako zamestnanec vo Východoindickej spoločnosti po stopách svojho otca. Štúdia práva v Oxforde, alebo v Cambridge sa ešte pred duševným zrútením zriekol (1823).
V roku 1830 sa stal Mill blízkym priateľom Hariet Taylorovej. Bola to invalidná manželka istého lekárnika, ktorá už so svojím manželom nebývala. Kým však tento manžel žil, Mill rešpektoval Taylorovej záväzky, aby mohla zostať verná až do konca. Vzťah s Hariet Milla ovplyvnil po zvyšok života mimoriadne hlboko – mala totiž podľa jeho vlastných slov zásadný význam pre jeho duševný a mravný vývoj, pričom Hariet mala nepochybne nemalý vplyv na Millovu obranu ženských práv (volebné právo žien a sociálna reforma). U svojej rodiny však John Stuart nenašiel pochopenie, a to obzvlášť v čase, keď sa po dvoch rokoch od smrti Taylorovej manžela s Hariet oženil (1851). Na výlete po Európe v roku 1858 však táto napokon ťažko ochorela a na pľúcnu chorobu zomrela, čo zanechalo na Millovi bolestivé stopy. Je pochovaná v Avignone vo Francúzsku, kde až do svojej smrti Mill každoročne niekoľko mesiacov prebýval, aby bol blízko jej hrobu. 
V rovnakom roku, ako zomiera Hariet, odchádza John Stuart na dobre zabezpečený dôchodok z Východoindickej spoločnosti. Svoj ďalší život naplno venoval literárnej a politickej aktivite. V roku 1865 bol zvolený do britského parlamentu, kde často pôsobil v prospech Liberálnej strany. Stal sa prvým človekom v tomto prostredí, ktorý sa zasadzoval za volebné právo žien. 
John Stuart Mill zomrel 8. mája 1873 v Avignone vo Francúzsku. Je pochovaný v tomto meste vedľa svojej manželky.
Filozofia.
Jeho filozofia stavia na filozofii Jeremy Benthama. Rozvíja utilitarizmus ďalej, odmieta uznať kvantitu nad kvalitou „lepšie je byť nespokojným Sokratom ako spokojným hlupákom“ – v eseji „o slobode“ sa zaoberá vzťahom medzi slobodou a autoritou, ich boj považuje za najvýraznejšiu črtu dávnych dejín
Tvrdí, že uplatnenie moci nad jednotlivcom je možné iba ak obmedzuje a poškodzuje svojimi činmi, správaním atď. slobodu iných, inak štát zasahovať nesmie. „Štát mi nemôže brániť aby som pil, aj keď sa tým poškodzujem, môže mi brániť iba v tom prípade, že svojím pitím ruším slobodu iných“ t. j. všetko čo sa týka iba jednotlivca má zostať absolútne slobodné.
Moc nesmie nikdy potláčať, obmedzovať, alebo kontrolovať:
Ľudia sú omylní, treba teda debatovať aj s menšinovými názormi, ktoré môžu byť v konečnom dôsledku tie správne.
Správanie a myslenie má byť chránené, nesmie byť vytvárané despotickou verejnou mienkou, tradíciami či zvykmi.
Individuálni občania sú zodpovední za seba, za svoje myslenie a pocity, záľuby, atď.
Spoločnosť ako celok zodpovedá len za celospoločenské záujmy
Aj legislatívy, ktoré sa snažia dosiahnuť dobro, ale užitím direkcie občana sú rovnako zlé ako tyrania…
Mill však uznáva potrebu štátu pri obmedzovaní slobody jednotlivca v niektorých prípadoch ako je napr. obmedzenie prejavu, ktorý iných navádza k sebapoškodzovaniu alebo poškodzovaniu iných, alebo obhajuje zásah do rodiny kvôli ochrane detí. Rovnako je zástancom povinného vzdelávania, ekonomický život taktiež zahŕňa spoločenský záujem a preto sa môže stať subjektom regulácií, voľný trh je však často efektívnejší. 
Skutočná sloboda je v hľadaní dobra svojou cestou.
Mill obhajuje zastupiteľskú parlamentnú demokraciu.
Demokraciu stotožňuje so zastupiteľstvom.
Pravá demokracia je podľa neho vláda všetkého ľudu, nie väčšiny.
Zastupiteľskú demokraciu ohrozujú: 

</doc>
<doc id="1952" url="https://sk.wikipedia.org/wiki?curid=1952" title="Květoslav Minařík">
Květoslav Minařík

Květoslav Minařík (* 21.2. 1908, Horní Litvínov – † 4.7. 1974, Praha) bol český mystik a zároveň šiesty člen Belostnej Dynastie Guruov, nasledujúci hneď po Milaräpovi.
V mladosti do najhlbších podrobností spoznal a sám na sebe uskutočnil najvyššie duchovné a mystické ideály Východu, bez toho aby pritom stratil kontakt s občianskym životom. Svoje skúsenosti potom formuloval ako originálnu, z kníh nevyčítanú duchovnú náuku, ktorá vychádza z psychológie a spôsobu myslenia súčasného Európana. Vedie ho životom a zdokonaľuje jeho bytosť ako celok; nezaoberá sa iba fyzickou, mravnou alebo mentálnou zložkou, ale harmonicky ich rozvíja všetky naraz. Z veľkých svetových duchovných smerov má jeho náuka najbližšie k mahájánskemu budhizmu. Tieto hlásania sú ale v rozpore s kostolným poriadkom.

</doc>
<doc id="1953" url="https://sk.wikipedia.org/wiki?curid=1953" title="Mo-c’">
Mo-c’

Mo-c’ alebo Mo Ti (, , lat. Micius; * asi 479 pred Kr.† okolo 390/380 pred Kr.) bol čínsky filozof, odporca Konfucia a zakladateľ mohizmu, hlásajúceho teórie o univerzálnej láske. Mo-c’ zakladal komúny, v ktorých sa pokúšal realizovať svoje predstavy o beztriednej spoločnosti.

</doc>
<doc id="1954" url="https://sk.wikipedia.org/wiki?curid=1954" title="Luis de Molina">
Luis de Molina

Luis de Molina (* 29. september 1535, Cuenca, Španielsko – † 12. október 1600, Madrid) bol španielsky filozof a teológ, jezuita.
Vo svojom učení (molinizme) sa pokúšal riešiť stáročia trvajúci spor o milosti v dejinách katolíckej dogmy: podľa Molinu existuje spolupôsobenie slobodnej vôle a božskej milosti.

</doc>
<doc id="1955" url="https://sk.wikipedia.org/wiki?curid=1955" title="Mo Ti">
Mo Ti



</doc>
<doc id="1956" url="https://sk.wikipedia.org/wiki?curid=1956" title="Monimos">
Monimos

Monimos môže byť:

</doc>
<doc id="1957" url="https://sk.wikipedia.org/wiki?curid=1957" title="Henry More">
Henry More

Henry More (* 1614, Grantham, Spojené kráľovstvo – † 1. september 1687, Cambridge) bol anglický filozof, predstaviteľ cambridgeskej školy platonizmu. Pod vplyvom J. Böhmeho a kabaly prešiel od karteziánskej metafyziky k mysticizmu.
Bol kritizovaný Leibnizom za jednostrannosť v otázke mechanicko-metafyzického pôsobenia prírody, keďže ako platonik odmietal materiálne príčiny.

</doc>
<doc id="1958" url="https://sk.wikipedia.org/wiki?curid=1958" title="Thomas More">
Thomas More

Sir Sv. Tomáš More [mɔr], anglicky Thomas More, v latinizovanej podobe Thomas Morus (* 7. február 1478 Londýn – † 6. júl 1535 Londýn), bol anglický právnik, politik a spisovateľ. V rokoch 1529–1532 zastával úrad lorda kancelára kráľa Henricha VIII., ktorému bol blízkym spolupracovníkom a priateľom. Je považovaný za najlepšieho anglického právnika a jedného z najväčších európskych vzdelancov svojej doby. Po roztržke Henricha VIII. s katolíckou cirkvou sa v roku 1532 s kráľom rozišiel a rezignoval na svoj úrad. Keď neskôr odmietol zložiť prísahu podľa zákona o následníctve, bol najprv uväznený a neskôr popravený. Thomas More je uctievaný katolíkmi, marxistami aj anglikánskou cirkvou. Katolícka cirkev ho ctí ako svätého a mučeníka a patróna právnikov a štátnikov. Bol vôbec prvým lordom kancelárom občianskeho pôvodu, anglikánska cirkev ako martýra reformácie a v Sovietskom zväze je uvedený na pomníku v Kremli ako jeden z najväčších mysliteľov ľudstva, ktorý podporoval oslobodenie človeka od útlaku.
Podľa autorov Vojtecha Zamarovského, Bohumila Svobodu, Milana Šimečku, Jána Komorovského a Leva Hanzela je Thomas More otec myšlienky komunizmu, nakoľko vo svojej knihe predložil detailnú projekciu vyššej fázy komunistickej spoločnosti riadenej princípom každému podľa jeho potrieb.
Mladosť a rodinný život.
Bol synom sudcu Johna Mora, navštevoval latinskú školu a v svojich dvanástich rokoch sa stal pážaťom u lorda Mortona. Dva roky študoval na Oxfordskej univerzite latinčinu a gréčtinu (tu sa zoznámil s dielom Pica della Mirandollu), neskôr študoval práva na Lincoln's Inn. Tam sa zoznámil s Johnom Coletom a učením sv. Augustína. Počas štúdií sa stal poslucháčom a neskôr aj priateľom Erazma Rotterdamského, ktorý mu venoval dielo "Chvála bláznivosti". Právnické vzdelanie získal v rodnom Londýne. Stal sa úspešným právnikom, roku 1504 členom Parlamentu. Túžil po mníšskom živote a určitú dobu žil ako laický brat v kartúze Charterhouse.
V dvadsiatichšiestich rokoch sa oženil s Joanou Coltovou, z ich manželstva sa narodili tri dcéry (Margaréta, Alžbeta, Cecília) a syn Ján. Po šiestich rokoch šťastného manželstva však manželka umrela. Po čase sa oženil druhý raz, a to s Alicou Middletonovou, ktorá bola o sedem rokov staršia, toto manželstvo zostalo bezdetné.
Jeho dcérou Margaret Roperová, významná anglická spisovateľka, jedna z najuznávanejších žien 16. storočia ktorej zaobstaral vzorné vzdelanie.
Raná politická kariéra.
Od roku 1510 bol osem rokov jedným z dvoch londýnskych podšerifov. Kráľ Henrich VIII. si Thomasa Mora všimol a vyslal ho na diplomatické misie. S diplomatickým poslaním odchádza do Nizozemska, je vymenovaný za člena kráľovskej rady a stáva sa hovorcom hornej snemovne. V roku 1517, v 39 rokoch, nastúpil plne do kráľovských služieb a zakrátko bol tiež prijatý do tajnej rady. Roku 1521 sa stal rytierom. Bol rozhodným protivníkom Martina Luthera a pomohol Henrichovi VIII. spísať spis "Obrana siedmich sviatostí", za ktorý pápež kráľa odmenil titulom "defensor fidei" (slovensky „"obranca viery"“) a ktorý získal veľký ohlas po celej Európe. Nič mu nebolo také vzdialené ako kariéra dvorana. Erazmus Rotterdamský sa vyjadril, že "nikto sa neusiloval dostať ku kráľovskému dvoru tvrdošijnejšie ako sa More snažil odtiaľ utiecť." Ale stále ostávala nádej, že silou svojho ducha získa kráľa pre reformy a privedie ho k politike, ktorá by uľahčila situáciu chudoby. Namiesto toho sa s ním však dostal do ostrého konfliktu, keď ho odmietol uznať ako hlavu cirkvi v Anglicku.
Lord kancelár.
Kardinál Thomas Wolsey, arcibiskup z Yorku, nedokázal zaistiť u pápeža rozvod a anuláciu manželstva Henricha s Katarínou Aragónskou a roku 1529 bol donútený odstúpiť zo svojej funkcie kancelára. Na jeho miesto bol povolaný Thomas More. Vo veciach vysporiadania sa s protestantizmom stál hlboko nábožensky založený More na strane kráľa, ale nepodporil ho v presadzovaní anulácie sobášu napriek odporu pápeža Klementa VII., ktorý bol v rozpore s kánonickým právom.
Rezignácia a rozchod s kráľom.
Henrich reagoval na odmietnutie svojej požiadavky tým, že si nechal schváliť zákon o zvrchovanosti ("Act of Supremacy"), ktorým sa sám dosadil do čela anglickej cirkvi, odtrhol ju od cirkvi rímskokatolíckej, čím vznikla anglikánska cirkev. Duchovenstvu bolo nariadené prísažne uznať svetského panovníka ako hlavu cirkvi. Thomas More s touto požiadavkou nesúhlasil a 16. mája 1532 z úradu kancelára odstúpil. Aj keď svoju rezignáciu odôvodnil zdravotnými problémami, napriek tomu bola, ako kráľom, tak aj poddanými, pochopená ako výraz nesúhlasu so zákonom o zvrchovanosti.
Roku 1534 odsúhlasil Parlament Zákon o následníctve ("Act of Succession"), ktorý uznal legitimitu všetkých potomkov Henricha a Anny Boleynovej a okrem toho odmietal akúkoľvek cudziu autoritu, či už princa, alebo potenta (tzn. i pápeža). Keď More odmietol proti svojmu svedomiu zložiť prísahu podľa tohto zákona, bol zatknutý a uväznený v Toweri. V procese, ktorý rozhodne nie je možné považovať za riadny ani podľa vtedajšieho anglického práva, bol odsúdený na smrť pre zradu a 6. júla na Tower Hill popravený. "Zomieram ako verný služobník Boží a kráľov". Toto boli posledné slová jedného z významných ľudí svojej doby. Medzi jeho poslednými poznámkami bola dokonca aj katovi adresovaná vtipná veta: "Mám krátky krk. Mier dobre, aby si si neurobil hanbu". Jeho hlava bola vystavená celý mesiac na London Bridge a potom po úplatku Moreovej dcéry Margaret Roperovej odstránená.
Posmrtné pocty.
Thomasova poprava sa stretla v ostatných častiach Európy s všeobecným nesúhlasom ako u katolíkov, tak aj u protestantov. Erazmus Rotterdamský sa vyjadril k jeho odsúdeniu a poprave vetou, že „"More bol čistejší než čerstvo napadnutý sneh"“.
V roku 1886 bol Tomáš Morus pápežom Levom XIII. vyhlásený za blahoslaveného a v roku 1935 Piom XI. vyhlásený za svätého. Je považovaný za patróna politikov a právnikov, katolícka cirkev slávi jeho sviatok 22. júna, spolu so sv. Jánom Fisherom, jeho priateľom a mučeníkom v rovnakej veci.
Dielo.
Jeho najvýznamnejším dielom je Utópia – "Dve knihy o najlepšom stave štátu a novom ostrove Utópii, spis skutočne zlatý a rovnako užitočný ako zábavný", vyšlo 1516 v Antverpách - prvá zo stredovekých utópií, teda diel odohrávajúcich sa vo vysnenej, ideálnej (neexistujúcej) spoločnosti. Moreova "Utópia" (grécky "na mieste, ktoré neexistuje" nebo "Nikde") dala názov utópii ako žánru.
Dej:
Kniha je napísaná formou rozhovoru s moreplavcom Rafaelom Hytolodaeom, členom výpravy Ameriga Vespucciho, ktorý žil na Utópii päť rokov. Jeho ústami More vyslovuje myšlienku, že kým nie je odstránené súkromné vlastníctvo, štát a právo si s chudobou, biedou a zločinnosťou neporadia. Jediným prostriedkom organizovania verejného dobra je aplikácia princípu rovnosti, presviedča More. Opisuje hospodársky komunizmus, premyslenú organizáciu práce, nastolenie spoločenskej spravodlivosti. Základným kameňom utopického blahobytu a šťastia je práca. Úlohou štátu je regulácia výroby, rozdeľovanie a čelenie nezamestnanosti. Právo na prácu je všeobecným právom rovnako ako aj povinnosťou, okrem najvyšších štátnych úradníkov rovnako ako vedcov a vzdelancov, aby mohli venovať svoj čas bádaniu. Vidiek je základnou zásobovacou baštou mesta, s ktorým si vymieňali produkty práce. Základnou jednotkou štátu je rodina, teda sa nesnaží prerušiť prirodzené zväzky vytvorené rodinou. Opisuje cnosti kráľa utópie tak, aby kontrastovali s politickými praktikami 16. storočia. V skutočnosti sa More usiluje o akúsi sústavu zastupiteľskej demokracie. Rodiny volia svojich zástupcov a tí zasa ďalších. Vzniká vládny snem, ktorý tajným hlasovaním volí vladára.
Zhrnutie:
Kniha vyvolala veľký rozruch vo vzdelaných kruhoch Anglicka a Morovi otvorila cestu k sláve. Morova spoločnosť je harmonická, až to zaváňa totalitarizmom. Uniformita vládne v obliekaní, v pracovnej náplni aj v záujmoch. Ideál – skromnosť. Pohŕda blahobytom do takej miery, že zo zlata vyrába najopovrhovanejšie predmety ako nočníky a reťaze pre zločincov. Je neuveriteľné, že taká individualistická osobnosť mohla navrhovať komunitárny spôsob života, spoločné jedlo i zábavu, rovnaké oblečenie, otvorené byty, žiadne vlastníctvo, striedanie pobytu v meste a na dedine a pod. Pri tom nepodceňuje ľudskú povahu a pri jej zlyhaní počíta s prísnymi trestmi.

</doc>
<doc id="1959" url="https://sk.wikipedia.org/wiki?curid=1959" title="August de Morgan">
August de Morgan



</doc>
<doc id="1960" url="https://sk.wikipedia.org/wiki?curid=1960" title="Jan Mukařovský">
Jan Mukařovský

Jan Mukařovský (* 11. november 1891, Písek – † 8. február 1975, Praha) bol český literárny vedec a estetik, profesor Karlovej univerzity, v medzivojnovom období jedna z vedúcich postáv českého štrukturalizmu, člen Pražského lingvistického krúžku. 
Venoval sa štúdiu poetiky českého verša a prózy. Jeho hlavné dielo sú "Kapitoly z české poetiky".

</doc>
<doc id="1961" url="https://sk.wikipedia.org/wiki?curid=1961" title="Benito Mussolini">
Benito Mussolini

Benito Mussolini (* 29. júl 1883 Predappio, Romagna – † 28. apríl 1945, pri Miláne) bol vodca talianskeho fašizmu a v rokoch 19221943 fašistický diktátor v Taliansku.
Mladosť.
Narodil sa v rodine kováča a učiteľky. Výchovy sa mu dostalo v saleziánskom kláštore, neskôr v učiteľskom inštitúte vo Forlì.
Vo veku 17 rokov, roku 1900, vstúpil do Talianskej socialistickej strany (PSI). Roku 1902 odišiel do Švajčiarska, aby unikol pred vojenskou službou. Pracoval tam ako pomocný stavebný robotník. Medzi talianskymi emigrantmi sa formovali aj jeho politické názory a viedol syndikalistickú propagandu (združovanie sa do odborových organizácií). 
Keď ho doživotne vypovedali zo Švajčiarska, vrátil sa do Talianska, kde absolvoval základnú vojenskú službu. Potom vyučoval francúzštinu a neskôr bol novinárom. V rokoch 1909 – 1912 bol šéfredaktor socialistických novín "La lotta di classe" (Triedny boj), roku 1912 šéfredaktorom denníka socialistickej strany "L'Avanti!". 
Napísal knihu Giovanni Hus, Il veridico (slovensky Ján Hus, Hlásateľ pravdy), ktorá vyšla v roku 1913 vo vydavateľstve Podrecca a Galantara v Ríme. Bola súčasťou vydavateľskej série „Mučeníci slobodného myslenia“ s deklarovaným úmyslom vzbudiť v čitateľoch „nenávisť k akejkoľvek forme duchovnej a profánnej tyranie“. Slovo „Pravda“ (veridico), ktoré pridal ako synonymum k Husovi, potom používal vo svojom pseudonyme "vero eretico" (skutočný heretik alebo naozajstný kacír), ktorými podpisoval svoje články v tomto období. Kniha bola viacej publicistická ako odborná. (V roku 1921, keď sa stal poslancom knihu odsúdil a po prevzatí vlády fašistami a podpísaní konkordátu Talianska a Vatikánu v roku 1929, kniha zmizla z knižníc a kníhkupectiev a zároveň bola znovu vydaná v anglickom preklade John Hus, New York: Albert and Charles Boni, 1929).
Zo socialistickej strany a novín L'Avanti ho vylúčili, keď sa koncom roka 1914 stal prívržencom vstupu Talianska do prvej svetovej vojny. V novembri 1914 s peniazmi od francúzskej vlády založil nový denník "Il Popolo d'Italia" (Ľud Talianska).
Po vstupe Talianska do vojny išiel dobrovoľne bojovať. Roku 1917 bol však ranený a musel opustiť vojenskú službu.
Vzostup a fašistické Taliansko.
Doma sa znova venoval politike. Už v novembri 1914 vstúpil do milánskej časti Fasci d'azione rivoluzionaria internazionalista (Zväzky revolučných internacionalistických akcií), čo boli syndikalistickí socialisti, ktorí boli za vstup Talianska do prvej svetovej vojny). Po vojne, vo februári 1919, Mussolini založil pod názvom "Fasci di Combattimento" (Bojové zväzky), prvé ozaj fašistické skupiny - predchodcu toho, čo dnes nazývame fašisti (z talianskeho "fasci" =zväzky). Z Fasci di Combattimento neskôr vznikla fašistická strana a Mussolini sa stal jej vodcom. Fašisti získavali podporu vďaka neutešenej situácii krajiny po prvej svetovej vojne (politický chaos, nezamestnanosť a pod.). Bojové družiny fašistov („zväzky“) organizovali aj krvavé útoky proti predstaviteľom demokratickej verejnosti. V takejto atmosfére teroru Mussolini čoskoro získal spojencov medzi podnikateľmi. 
15. mája 1921 sa stal poslancom. Na jeseň 1922 už Mussolini otvorene žiadal účasť svojej strany vo vláde. Koncom októbra 1922, spolu s ďalšími predákmi fašistického hnutia, zorganizovali tzv. Pochod na Rím, pochod „zväzkov“ do hlavného mesta, ktorý sa skončil tak, že kráľ Mussoliniho požiadal o vytvorenie novej vlády. Najprv v nej Mussolini, ako najmladší predseda vlády v talianskych dejinách, mal len štyroch ministrov, ale volebný zákon z roku 1924 a niekoľko výnimočných opatrení z rokov 1925 – 1927 (o. i. zavraždenie socialistického vodcu Giacoma Matteotiho v júni 1924, vyhlásenie diktatúry v januári 1925, zrušenie slobody tlače v decembri 1925, zavedenie korporatívneho systému v roku 1926) umožnili ovládnutie politiky a hospodárstva Talianska fašistami. Nakoniec v roku 1929 získali podporu aj katolíckej cirkvi (tzv. Lateránske zmluvy). Formálne však Taliansko ostalo monarchiou s kráľom.
Nastalo obdobie perzekúcie všetkých demokratov v krajine, dobyvačná politika (útok na Korfu 1923, obsadenie Etiópie 1935, podpis paktu s Hitlerom proti Kominterne roku 1937, účasť na mníchovskej dohode roku 1938, podpis spojenectva s Hitlerom roku 1939, obsadenie Albánska roku 1939).
Druhá svetová vojna.
Mussolini napokon zatiahol svoju krajinu do druhej svetovej vojny, keď roku 1940 vstúpil s Hitlerom do vojny proti Francúzsku a vypovedal vojnu Anglicku. V tom istom roku zaútočil Mussolini proti Grécku, ale neuspel, a Nemci museli Talianov roku 1941 v Grécku zachraňovať. Taliansko potom do roku 1943 (spolu s Nemeckom a Bulharskom) okupovali Grécko. Aj po prepadnutí Sovietskeho zväzu Taliani bojovali po boku Nemecka.
Po neúspechoch v Grécku sa neúspechy Talianska kopili. 25. júla 1943 sa väčšina Mussoliniho kolegov (aj gróf Galeazzo Ciano, minister zahraničia a Mussoliniho príbuzný) obrátila proti nemu a na hlasovaní Veľkej fašistickej rady hlasovali proti nemu. Kráľ Viktor Emanuel III. nato vyšiel zo svojho dovtedajšieho ústrania, Mussoliniho odvolal a dal ho rýchlo zatknúť. Potom ho poslal do horského hotela Campo Imperatore v pohorí Gran Sasso v strednom Taliansku (Abruzzo) do úplnej izolácie (prakticky väzenia).
Mussoliniho pád a smrť.
Mussoliniho nahradil Maresciallo d'Italia Gen. Pietro Badoglio, ktorý ihneď vyhlásil vo svojom slávnom prejave „La guerra continua a fianco dell'alleato germanico“ („Vojna pokračuje po boku nemeckého spojenca“), ale pritom v skutočnosti pracoval na dohode o kapitulácii, ktorú potom aj 8. septembra so spojencami podpísal.
12. septembra 1943 skupina hitlerovských výsadkárov na čele s Ottom Skorzenym uniesla Mussoliniho v spektakulárnej akcii z Gran Sasso. Akciu naplánoval generál Kurt Student. Mussolini potom v severnom Taliansku zriadil nemeckú bábkovú Taliansku socialistickú republiku (tzv. Republika Salò), pričom Mussolini býval v Gargnane. V tejto republike sa Mussolini vrátil ku svojim predošlým socialistickým a kolektivistickým názorom a nechal popraviť aj niektorých z fašistických vodcov, ktorí ho predtým „zradili“, vrátane Galeazza Ciana. V tomto období napísal aj svoje pamäte s názvom „"Môj vzostup a pád"“.
27. apríla 1945 popoludní pri dedine Dongo (jazero Como), tesne pred tým, ako spojenci dorazili do Milána, Mussoliniho spolu s vtedajšou partnerkou Clarettou Petacci chytili talianski partizáni, keď smeroval do Chiavenni, aby nastúpil do lietadla do Švajčiarska, kam chcel utiecť. O deň neskôr oboch popravili spolu s ich 16-členným sprievodom (väčšinou ministri a úradníci "Talianskej socialistickej republiky"). 29. apríla ich telá previezli do Milana a na námestí Piazzale Loreto nakoniec zavesili hlavami dole päť tiel na čerpaciu stanicu, kde do nich ľudia hádzali kamene. 
Mussoliniho pochovali v neoznačenom hrobe na milánskom cintoríne. Jeho telo bolo z hrobu nakrátko ukradnuté, ale potom roku 1950 previezli jeho pozostatky do rodného Predappia. Je tam pochovaný v krypte (jediná posmrtná česť preukázaná Mussolinimu). Krypta je lemovaná mramorovými "zväzkami" – fasces cum securibes - symbolmi antickej Rímskej republiky a fašizmu a na hrobke je jeho veľká mramorová busta.

</doc>
<doc id="1963" url="https://sk.wikipedia.org/wiki?curid=1963" title="Sergej Gennadievič Nečajev">
Sergej Gennadievič Nečajev

Sergej Gennadievič Nečajev (; * 2. október 1847, Ivanovo – † 3. december 1882, Petrohrad) je ruský anarchista, predstaviteľ nihilizmu, zakladateľ spolku Súd ľudu (Narodnaja rasprava). Zastával ideu všeobecného všezničenia, všezničenia štátnych útvarov. Zamýšľal sa nad významom dýky a jedu v revolúcii, nad krádežou ako cestou k revolučným prostriedkom.

</doc>
<doc id="1964" url="https://sk.wikipedia.org/wiki?curid=1964" title="Nágárdžuna">
Nágárdžuna

Nágárdžuna (2. storočie) bol indický filozof, buddhistický mudrc, mahájánsky mysliteľ, zakladateľ školy madhjámiky. Podľa Nágárdžunu je tento náš svet (samsára) nirvána a naopak.
Vypracoval základy buddhistickej logiky, ktoré vyložil vo svojich štyroch učeniach:
Logika popierania, ktorá sa rozvíja na tejto ceste, vedie k Nágárdžunovmu nihilistickému systému.
Základom bytia a jeho nositeľov je podľa Nágárdžunu prázdnota (šúnja).
Nágárdžuna odmieta prehnaný asketizmus ako aj ľahký svetský život; pre zástancu filozofie madhjámiky je všetko parikalpita.
Nágárdžuna nadväzuje na pradžňápáramitu.

</doc>
<doc id="1966" url="https://sk.wikipedia.org/wiki?curid=1966" title="Ernest Nagel">
Ernest Nagel

Ernest Nagel (* 16. november 1901, Nové Mesto nad Váhom – † 22. september 1985, New York, USA) bol americký filozof, logik a teoretik vedy. Profesor Columbijskej univerzity, predstaviteľ novopozitivisticky orientovanej filozofie vedy.

</doc>
<doc id="1968" url="https://sk.wikipedia.org/wiki?curid=1968" title="Maurice Nédoncelle">
Maurice Nédoncelle

Maurice Nédoncelle (* 30. október 1905, Roubaix, Francúzsko – † 25. november 1976, Strasbourg) bol francúzsky filozof a teológ, predstaviteľ francúzskeho personalizmu. Zaoberal sa problémom intersubjektivity, vzťahom ja-ty.
Jeho myslením sa zaoberá aj slovenský filozof Cyril Dunaj.

</doc>
<doc id="1969" url="https://sk.wikipedia.org/wiki?curid=1969" title="Wilhelm Nestle">
Wilhelm Nestle

Wilhelm Albrecht Nestle (výslovnosť priezviska IPA: [ˈnɛstlə]; * 16. apríl 1865, Stuttgart, Nemecké cisárstvo† 18. apríl 1957, Stuttgart, Západné Nemecko) bol nemecký klasický filológ a historik filozofie. Venoval sa najmä starogréckej literatúre, vrátane diel starogréckych filozofov.

</doc>
<doc id="1970" url="https://sk.wikipedia.org/wiki?curid=1970" title="Nigidius Figulus">
Nigidius Figulus

Publius Nigidius Figulus (* asi 98 pred Kr.– 45 pred Kr.) bol rímsky vzdelanec, ktorého svojimi rozsiahlými znalosťami prekonal iba Varro, v tradícii považovaný za veľkého znalca mágie a čarodejníka. Nigidius patril k priateľom Marca Tullia Cicera, ktorého podporil počas Catilinovho sprisahania . Roku 58 pred Kr. zastával úrad prétora. V občianskej vojne sa pridal k Pompeiovcom a po ich porážke (48 pred Kr.) bol Caesarom poslaný do vyhnanstva, kde zomrel.
Cognomen Figulus (hrnčiar) získal Nigidius údajne preto, že vyhlásil, že svet sa točí okolo svojej osi rýchlosťou hrnčiarského kruhu.
Podľa Cicerana sa Figulus usiloval, pomerne úspešne, oživiť pytagoreizmus. Z toho vyplýval jeho záujem o matematiku, astronómiu, astrológiu a dokonca aj o mágiu. Podľa Suetonia v deň narodenia budúceho Augusta predpovedal jeho slávu. Apuleius uvádza historku, podľa ktorej Figulus s pomocou kúziel našiel stratený poklad. Lucanus na konci prvej knihy svojho diela "Bellum civilie" (Občianska vojna) necháva Figula prednášať temné proroctvo o krvavej dobe, ktorá má nastať. Hieronymus, ktorý stanovil dátum Figulovho úmrtia ako 45 pred Kr., ho nazýva Pythagoricus et magus (pytagorejec a čarodejník) .
Dielo.
Pretože Nigidiovo dielo pripadalo nezrozumiteľné už jeho súčasníkom, a pretože sa vo všeobecnosti Rimania nezaujímali o magické vedy, upadli jeho práce rýchlo do zabudnutia. V neskoršej tradícii vystupoval Nigidius Figulus ako tajomný, temný mág-vzdelanec, ako to dokladá i jeho obraz v literárnych dielach iných autorov.
Najvýznamnejšie Figulovo dielo je "Commentarii grammatici" (Gramatické zápisky) obsahujúce 29 kníh. Nigidius v ňom vyjadril názor, že význam slov je daný, nie určený človekom. Obzvláštny dôraz pritom kládol na ortografiu a etymológiu. Quintilianus sa zmieňuje tiež o jeho rečníckom spise "De gestu" (O výraze).
Dochované tituly niektorých ďalších prác sú:

</doc>
<doc id="1971" url="https://sk.wikipedia.org/wiki?curid=1971" title="Novalis">
Novalis

Novalis vlastným menom Friedrich von Hardenberg (* 2. máj 1772 – † 25. marec 1801) bol nemecký filozof, spisovateľ, básnik, predstaviteľ raného romantizmu.
Novalis bol opakom ostatných romantikov tešiacich sa zo života. Bol šľachticom, ktorý vykonával meštianske povolanie. Zaujímal sa o poéziu, filozofiu a prírodné vedy (hlavne o matematiku). Oženil sa s 13-ročnou Sophiou, ktorá však zakrátko zomrela. Jej smrť ním hlboko otriasla – smrť manželky, rovnako ako smrť jeho mladšieho brata ovplyvnila jeho literárnu tvorbu. Vo svojich dielach používal mystický, temný a tajomný jazyk. Zomrel vo veku nedožitých 29 rokov na tuberkulózu.

</doc>
<doc id="1972" url="https://sk.wikipedia.org/wiki?curid=1972" title="František Novosád">
František Novosád

Prof. PhDr. František Novosád, CSc. je slovenský pôvodne marxisticko-leninský filozof, historik filozofie, prekladateľ, vedecký pracovník Filozofického ústavu SAV, hlavný redaktor časopisu Filozofia do roku 2006. Novosád sa špecializuje na dejiny filozofie 19. stor. a 20. stor. a výskum sociálnej filozofie, je špecialistom najmä na filozofiu Martina Heideggera, Ernsta Cassirera a Maxa Webera. Do r. 2020 bol vedúcim Oddelenia sociálnej filozofie a filozofickej antropológie na Filozofickom ústave SAV. V súčasnosti je prorektorom Bratislavskej medzinárodnej školy liberálnych štúdií - BISLA.

</doc>
<doc id="1973" url="https://sk.wikipedia.org/wiki?curid=1973" title="Robert Nozick">
Robert Nozick

Robert Nozick (* 16. november 1938, New York, USA – † 23. január 2002, Cambridge, Massachusetts, USA) bol americký filozof, predstaviteľ zásadného individualizmu, ktorý sa dostáva do blízkosti anarchizmu. Je známy svojím dielom "Anarchia, štát a utópia" z roku. 1974, vychádzajúcim z individualistických predpokladov a z kantovského chápania práv a považovaným za novú formuláciu lockovskej teórie štátu, spravodlivosti a súkromného vlastníctva.

</doc>
<doc id="1975" url="https://sk.wikipedia.org/wiki?curid=1975" title="Locke">
Locke

Locke môže byť:

</doc>
<doc id="1976" url="https://sk.wikipedia.org/wiki?curid=1976" title="Nouménios z Apameie">
Nouménios z Apameie

Nouménios z Apameie alebo Núménios z Apameie alebo Numenios z Apameie (* asi 150, Apameia,Sýria – † asi 200) bol grécky filozof, v učení ktorého sa spájali názory pytagorovské a platónske. 
Grécku múdrosť považoval za odvodenú z Orientu a Platóna nazýval aticky hovoriacim Mojžišom. Vzhľadom na jeho ontológiu zaraďujú Numenia medzi predchodcov novoplatonizmu.

</doc>
<doc id="1979" url="https://sk.wikipedia.org/wiki?curid=1979" title="Viliam z Ockhamu">
Viliam z Ockhamu

Viliam z Ockhamu (asi 1285, Ockham pri Londýne – 1349, Mníchov), známy aj ako William (of) Ockham/Occam/Hockham, bol stredoveký anglický teológ a scholastický filozof, najväčší predstaviteľ stredovekého nominalizmu, hlavný predstaviteľ via moderna, neskorej scholastiky. Člen františkánskeho rádu. V roku 1328 exkomunikovaný.
Ockham učil na Oxfordskej univerzite. Roku 1324 sa mal dostaviť pred pápežskú teologickú komisiu v Avignone vo veci vyšetrovania päťdesiatich chybných tvrdení v jeho komentári k Lombardovým Sentenciám. V roku 1328 ušiel do Pisy, kde sa uchýlil pod ochranu Ľudovíta Bavorského, s ktorým sa následne vrátil do Mníchova. 
Spolu s Dunsom Scotom bol vodcom scholastickej opozície proti tomizmu. Tvrdil, že existenciu Boha a iné náboženské dogmy nemožno dokázať rozumom a že sa zakladajú výlučne na viere. Filozofia sa preto musí oddeliť od teológie.

</doc>
<doc id="1980" url="https://sk.wikipedia.org/wiki?curid=1980" title="Odon z Cluny">
Odon z Cluny

Odo(n) z Cluny (* asi 879, Le Mans, Francúzsko – † 18. november 942, Tours) bol francúzsky básnik, teológ filozofických básní o vývoji sveta od jeho stvorenia do založenia cirkvi. R. 924 sa stal opátom kláštora v Cluny, kde začal reformu, ktorá silne ovplyvnila nielen kláštorný život, ale aj formovanie sa feudálneho duchovného a kultúrneho života vo Francúzsku, Anglicku a Španielsku.

</doc>
<doc id="1981" url="https://sk.wikipedia.org/wiki?curid=1981" title="Teodor Iľjič Ojzerman">
Teodor Iľjič Ojzerman

Teodor Iľjič Ojzerman (; * 14. máj 1914, Petrovirivka, Ukrajina – † 25. marec, 2017, Moskva, Rusko) bol sovietsky a ruský filozof, predstaviteľ marxizmu-leninizmu. Venoval sa najmä dejinám filozofického myslenia. Bol odborník
v oblasti dejín svetovej a marxisticko-leninskej filozofie. V dňoch 31. októbra a ž 7. novembra 1977 bol hosťom Univerzity Komenského v Bratislave.
Život.
Teodor (Todres) Ojzerman sa narodil v rodine učiteľov matematiky v mestečku Petroverivka (Poplavskyj) v okrese Tiraspol v Chersonskej gubernii (dnes obec Petroverivka v okrese Šyryajevskyj, Odeská oblasť, Ukrajina), ktoré leží na brehu rieky Velikij Kujalnik. Po jeho narodení sa rodina presťahovala do Novomoskovska, kde jeho otec riadil súkromnú školu, a po revolúcii pracoval ako riaditeľ ľudovej internátnej školy, kde spolu s matkou vyučoval matematiku a v rokoch občianskej viedol miestny oddiel židovskej domobrany.
Po otcovej smrti roku 1922 sa s matkou presťahoval do Dnepropetrovska. Po skončení učňovskej školy pracoval ako robotník, elektrikár a venoval sa písaniu poviedok. Neskôr odišiel Moskvy, kde nastúpil ako montér do stavebného kombinátu a popri práci študoval na večernej robotníckej škole, po ukončení ktorej nastúpil na filozofickú fakultu Moskovského inštitútu filozofie, literatúry a histórie (MIFLI), kde študoval u V. F. Asmusa. Pracoval ako elektrikár v študentskom internáte, potom ako učiteľ hospodárskej politiky v Moskovskom zväze spotrebiteľských družstiev (MSPO). V roku 1937, ako študent posledného ročníka, bol vyslaný ako učiteľ na Saratovskú univerzitu.
V roku 1938 absolvoval MIFLI, potom absolvoval postgraduálne štúdium na katedre dejín filozofie. V roku 1941 obhájil kandidátsku dizertáciu „Marxisticko-leninské učenie o premene nutnosti na slobodu“ (oponovali M. A. Dynnik, M. T. Iovčuk a P. F. Judin; vedecký vedúci G. F. Aleksandrov). Od roku 1940 dokončil štúdium na Moskovskej štátnej univerzite. Pracoval v poradenskom oddelení časopisu „Boľševik“ a venoval sa lektorskej činnosti.
Počas druhej svetovej vojny bol povolaný do armády, ako kandidát vied bol poslaný do dôstojníckej školy, po ktorej absolvovaní pôsobil ako starší politický inštruktor politického oddelenia divízie protivzdušnej obrany, neskôr pôsobil v pechotnej divízií. Počas vojny vstúpil do komunistickej strany.
Po demobilizácii v júni 1946 sa vrátil k pedagogickej činnosti – najskôr na Moskovskom ekonomickom inštitúte a od roku 1947 ako docent a zástupca vedúceho katedry dejín zahraničnej filozofie na filozofickej fakulte Moskovskej štátnej univerzity. 
Od roku 1949 vykonával funkciu vedúceho katedry dejín zahraničnej filozofie na Moskovskej štátnej univerzite. V októbri 1951 obhájil doktorskú dizertáciu „Rozvoj marxistickej teórie na základe skúseností revolúcií z roku 1848“, v rokoch 1953–1968 bol vedúcim katedry dejín zahraničnej filozofie na Moskovskej štátnej univerzite. Zároveň v rokoch 1962–1966 bol profesorom Vysokej straníckej školy pri ÚV KSSZ. Od roku 1968 bol profesorom a vedeckým pracovníkom Inštitútu filozofie Akadémie vied ZSSR, v rokoch 1971–1987 bol vedúcim oddelenia histórie filozofie krajín západnej Európy a Ameriky, od roku 1980 oddelenia histórie filozofie. v rokoch 1971–1987 bol profesorom Inštitútu ďalšieho vzdelávania učiteľov spoločenských vied pri Moskovskej štátnej univerzite. Hlavný vedecký konzultant Akademického vedecko-pedagogického inštitútu RSGU.
Dielo (výber).
Najznámejšie jeho dve práce: obsiahla monografia, ktorá vyšla vo vydavateľstve Sloboda pod titulom „Hlavné filozofické smery" a je pokračovaním jeho monografie „Problémy filozofie a filozofie dejín", ktorá vyšla vo vydavateľstve Pravda v roku 1976.

</doc>
<doc id="1982" url="https://sk.wikipedia.org/wiki?curid=1982" title="Lorenz Oken">
Lorenz Oken

Lorenz Oken (* 1. august 1779, Bohlsbach, Nemecko - † 11. august 1851, Zürich, Švajčiarsko) bol nemecký lekár a prírodovedec.

</doc>
<doc id="1983" url="https://sk.wikipedia.org/wiki?curid=1983" title="Umar ibn al-Chattáb">
Umar ibn al-Chattáb

Umar ibn al-Chattáb (; iné názvy: al-Farúk, Umar Farúk, Umar, Omar; * okolo 586-89 – † 7. november 644) bol druhý kalif islamského Rášidského kalifátu (634-644), jeden zo štyroch "Chulfa ar-rašídún" (Správne vedených chalífov) podľa sunnitskej tradície.
Za jeho kalifátu dobyli Arabi Egypt, Sýriu a Perziu. V roku 636 dobyli Jeruzalem, čím sa Židia dostali pod nadvládu Arabov.

</doc>
<doc id="1984" url="https://sk.wikipedia.org/wiki?curid=1984" title="Onésikritos (Alexandrov sprievodca)">
Onésikritos (Alexandrov sprievodca)

Onésikritos alebo Onesikritos (; cca 360 pred Kr.- cca 290 pred Kr.) z ostrova Astypalaia bol starogrécky historik a filozof, predstaviteľ kynizmu. Sprevádzal Alexandra Veľkého na jeho ceste do Ázie. Bol žiakom Diogenesa zo Sinope.

</doc>
<doc id="1985" url="https://sk.wikipedia.org/wiki?curid=1985" title="Alexandr Ivanovič Oparin">
Alexandr Ivanovič Oparin

Alexandr Ivanovič Oparin (, * 18. február 1894, Uglič, Rusko – † 21. apríl 1980, Moskva) bol ruský biológ a biochemik. Venoval sa evolučnej teórii, špeciálne chemickej evolúcii prebiologických systémov.
Teória koacervátov.
Definoval (1922) a publikoval (1924) tzv. hypotézu koacervátov – teóriu postupného vzniku života na Zemi z anorganických látok (abiogenéza), a to najprv chemickými reakciami, biochemickým procesom a nakoniec biologickou cestou (evolúcia, fylogenéza, ontogenéza, dedičnosť, výber). Prvá fáza tejto hypotézy – premena anorganických látok na jednoduché organické – bola overená v roku 1952 experimentom Stanleya Millera a Harolda Ureya. Výsledky experimentu boli zverejnené v roku1953 v University of Chicago.
V súčasnosti bola teória koacervátov ako celok opustená, pretože nedokáže vysvetliť vznik genetického kódu, DNA apod.

</doc>
<doc id="1987" url="https://sk.wikipedia.org/wiki?curid=1987" title="Franz Oppenheimer">
Franz Oppenheimer

Franz Oppenheimer (* 30. marec 1864, Berlín, Nemecko – † 30. september 1943, Los Angeles, Kalifornia, USA) bol nemecký ekonóm a sociológ, profesor vo Frankfurte nad Mohanom a neskôr v USA. Teoretik liberálneho socializmu.
Životopis.
V rokoch 1881-1885 študoval medicínu vo Freiburgu a v Berlíne, v rokoch 1886-1895 pracoval ako praktický lekár v Berlíne a od roku 1890 sa začal zaoberať sociálnopolitickými problémami a vedeckou sociálnou ekonómiou. Ďalej sa venoval žurnalistickej činnosti ako hlavný redaktor vo „world on Monday“. V rokoch 1909-1917 prednášal ako súkromný vysokoškolský učiteľ, od roku 1917 ako titulovaný profesor v Berlíne. V rokoch 1919-1929 pôsobil ako prvý profesor sociológie a teoretickej politickej ekonómie vo Frankfurte na Mohanom. V rokoch 1934-1935 prednášal v Palestíne, v roku 1936 sa stal čestným členom Americkej spoločnosti pre sociológiu. V roku 1938 emigroval cez Tokio a Šanghaj do Los Angeles v USA, kde zomrel v septembri 1943.

</doc>
<doc id="1988" url="https://sk.wikipedia.org/wiki?curid=1988" title="Wilhelm Friedrich Ostwald">
Wilhelm Friedrich Ostwald

Wilhelm Friedrich Ostwald (), (* 2. september 1853, Riga – † 4. apríl 1932, Lipsko) bol nemecký fyzikálny chemik a filozof, nositeľ Nobelovej ceny za chémiu (1909) za práce o katalýze a výskumy podmienok chemickej rovnováhy a reakčných rýchlostí.
Život.
Ostwald sa narodil v Rige (v minulosti patrila pod Rusko, teraz Lotyšsko), ako syn Gottfrieda Wilhelma Ostwalda a Elisabeth Leuckelovej. Vyštudoval v roku 1875 na Univerzite v Tartu a vyučoval tam od 1875 do roku 1881. V roku 1887 odišiel do Lipska, kde pracoval po zvyšok života.
Ostwald bol členom Medzinárodného Výboru pre Atómové hmotnosti. Počas 1. svetovej vojny toto členstvo bolo natrvalo ukončené v roku 1917.
Podľa publikovaných prác, Wilhelm Ostwald bol veľmi produktívny v širokých oblastiach chémie. Publikoval prácu, ktorá obsahovala značné množstvo filozofických spisov, ktorá obsahovala takmer 40 tisíc strán.
Na konci jeho extrémne plodného života, Ostwald zomrel v nemocnici 4. apríla 1932.
Práca.
Je mu najčastejšie pripisovaný objav Ostwaldovho procesu (patentovaný v roku 1902), ktorý sa používa na priemyselnú výrobu kyseliny dusičnej. I keď tento proces bol známy už 64 rokov skôr vďaka Kuhlmannovi, bol nezaujímavý pre vtedajšiu dobu, kvôli malému množstvu potrebného amoniaku. Tento proces by bol nevýznamný aj v roku 1902 ale vďaka práci Habera a Boscha sa prudko zvýšila produkcia amoniaku vďaka ich technike oddeľovania dusíka Haberovým procesom (dokončený v roku 1911 alebo 1913). Rok 1908 (šesť rokov po patente) je často prikladaný ku objavu Ostwaldovho procesu. Je možné, že objav oddeľovania dusíka motivoval Ostwalda ku komercionalizácii jeho procesu. Alternatívne, 6 rokov mohla byť byrokratická doba, kým jeho proces dostal patent.
Kombináciou týchto dvoch prelomových procesov sa zvýšila produkcia dusíka, bola zväčšená sila výbušnín. To využilo Nemecko počas 1. svetovej vojny. Ostwald taktiež vytvoril zaujímavú teóriu ktorá viedla ku objaveniu Zákonu riedenia ktorý je pomenovaný po ňom.
Slovo "mól", podľa Gorina, bolo predstavené chemickému svetu v roku 1900 Ostwaldom. Ostwald definoval jeden mól ako molekulovú váhu látky ku hmotnosti látky. Podľa Ostwalda, tento koncept bol prepojený so vzácnymi plynmi. Iróniou bolo, že Ostwaldov koncept mólu priamo protirečil s jeho atómovou teóriou. Počas rozhovoru s Arnoldom Sommerfeldom vysvetlil, že bol ovplyvnený Einsteinovým vysvetlením Brownovho pohybu.

</doc>
<doc id="1989" url="https://sk.wikipedia.org/wiki?curid=1989" title="Walter F. Otto">
Walter F. Otto

Walter Friedrich Gustav Hermann Otto alebo len Walter F. Otto (* 22. jún 1874, Hechingen – † 23. september, 1958 Tübingen) bol nemecký klasický filológ. Zaoberal sa vplyvom a významom gréckeho náboženstva a mytológie a to najmä v diele "Die Götter Griechenlands" () (1929).

</doc>
<doc id="1990" url="https://sk.wikipedia.org/wiki?curid=1990" title="Lucius Outlaw">
Lucius Outlaw

Lucius Outlaw je americký filozof, Department of Philosophy Haverford College. Zaoberá sa africkou filozofiou. 

</doc>
<doc id="1991" url="https://sk.wikipedia.org/wiki?curid=1991" title="Robert Owen">
Robert Owen

Robert Owen (* 14. máj 1771, Newtown, Wales – † 17. november 1858, Newtown, Wales) bol anglický utopista, humanista, sociálny reformátor, zakladateľ komunistických kolónií v USA, pedagóg, spiritualista, iniciátor družstevného hnutia.
Svoje idey presadzoval v praxi prostredníctvom 1. vybudovania sociálneho podniku v New Lanark, 2. založením komunistickej kolónie New Harmony v USA, 3. zakladaním družstevných bánk/výmenných bázarov (burzy pre spravodlivú pracovnú zámenu), 4. pokusmu o štrukturálnu zmenu spoločnosti prostredníctvom odborov (prostredníctvom "Veľkej národnej konsolidovanej odborovej únie výrobcov") a 5. zakladaním vzdelávacích inštitúcií. V Británii presadil obmedzenie detskej a ženskej práce, zaslúžil sa o reformu vzdelávania (presadil výchovné osnovy pre dospievajúcu mládež, založil aj prvú verejnú škôlku na svete, inicioval vznik národného školstva a všeobecnej školskej povinnosti a duálne vzdelávanie). V podniku New Lanark presadil 10 ½-hodinový pracovný čas; inicioval tiež zavedenie 8-hodinového času. V New Lanark robotníkom zabezpečil jedlo, bývanie, vzdelanie, a zlepšil pracovné podmienky. Ako opatrenie pred pauperizáciou, chudobou a nezamestnanosťou z automatizácie výroby navrhol vedecky riadené, sebestačné a dlhodobo udržateľné robotnícke komúny. Družstevné obce by postupne vstupovali do súťaže so starým režimom. Práca, pôda a kapitál by v družstevnom systéme dokázali vyživiť podľa Owena štvornásobne viac ľudí.
Owenizmus sa spolu s fourierizmom a ikarským hnutím stali prvými populárnymi socialistickými ideológiami. Owen okrem toho, že založil kolóniu New Harmony, inšpiroval zakladanie ďalších kolónií v USA (Forestwille, Franklin, Kendal, Hunt, Yellow Springs, Nashoba, Haverstraw, Forestville, Blue Spring, Valley Forge, Goose Pond, Promisewell), Spojenom kráľovstve (Spa Fields, Orbitson, Ralahine, Queenwood Farm) a Kanade (Maxwell). V práci Owena pokračovali aj jeho synovia, predovšetkým Robert Dale Owen, ktorý v Indiane presadil zákon o štátnom školskom systéme.
Filozofické, ekonomické a pedagogické postoje.
Filozofické a pedagogické postoje publikoval v článkoch, spisoch, prejavoch, či už v rámci svojho časopisu "The Crisis" (1832), či v rozsiahlych knižných dielach. Medzi jeho najvýznamnejšie diela patria "O novom pohľade na spoločnosť alebo eseje..." (1813; o princípe formovania ľudského charakteru), "Správa o priebehu verejných zhromaždení" (1823, o činnosti továrne New Lanark), "Výklad zásad a plánov na vybudovanie svojpomocných osád v tuzemsku" (1841; návod na budovanie utopických komunít) a "Kniha o novom mravnom svete" (1842). 
V Owenovom odkaze, ktorý je viazaný na jeho život, môžeme nájsť tri vývojové fázy: filantropickú, komunisticko-družstevnú, mystickú (konvertovanie na spiritualizmus). Owen takmer necituje filozofov a svoje myšlienky formuje ako originálne postoje.
Lukáš Perný v knihe "Utopisti, vizionári sveta budúcnosti" zdôrazňuje, že Owenova filozofia dejín je optimistická, nakoľko verí, že univerzálna harmónia (utópia) je historickou nutnosťou. Doterajšie dejiny ľudstva, sú podľa Owena dejiny omylov a považuje ich za nerozumné obdobie ľudskej existencie. To, že sa hromadil omyl za omylom, Owen dokladá dobovými dokumentami, štatistikami a citáciami o biede, chudobe a úpadku.
Owen je principiálny pacifista, komunitarista, odmieta individualizmus a súkromno-vlastnícky egoizmus. Zdôrazňuje, že spravodlivá spoločnosť musí byť usporiadaná tak, aby rozvoj výrobných síl opierajúcich sa o vedu bol využitý pre celospoločenské blaho. Charakter človeka je pre Owena výsledkom predispozícií a pomerov (prostredia), teda základom jeho tézy je, že človek je determinovaný prostredím (je jeho pasívnym produktom). Charakter človeka je teda produktom z jednej strany vrodených predispozícií a zo strany druhej okolností, ktoré ho obklopujú. Ak sa nezmení prostredie, teda materiálne a duchovné podmienky rozvoja, nezmení sa ani človek. Zlé spoločenské zriadenie je preto dôsledkom nesprávnej výchovy a zlého utvárania charakteru človeka. Navrhuje spoločnú výchovu detí, kde sa k nim bude pristupovať s rovnakou starostlivosťou, láskavosťou, pozornosťou, bez akejkoľvek privilegovanosti na základe majetku. Owen sa usiloval o pedagogickú reformu v troch rovinách: na úrovni komunity pri fabrike New Lanark, na úrovni komunistických kolónií (New Harmony) a na úrovni celokrajinných reforiem. Owen požadoval zavedenie všeobecnej školskej povinnosti a národného školstva. Zákon bol vydaný až po Owenovej smrti v roku 1870.

</doc>
<doc id="1992" url="https://sk.wikipedia.org/wiki?curid=1992" title="Ozeáš (prorok)">
Ozeáš (prorok)

Ozeáš alebo Hozeáš bol jeden z biblických prorokov (jeden z tzv. malých prorokov) a zároveň autor "knihy Ozeáš(ovej)" (resp. "Knihy proroka Ozeáša"), ktorá je súčasťou židovského Tanachu a kresťanského Starého zákona.
Ozeáš, syn Bériho, bol prorokom v období panovania judských kráľov Uziáša, Jotama, Achaza a Ezechiáša. Pochádzal z Isacharovho kmeňa. Žil v 8. storočí pred Kr. Boh prikázal Ozeášovi, aby si vzal za manželku ženu-cudzoložnicu a Ozeáš si vzal Gomer, dcéru Diblaima, ktorá mu postupne porodila syna Jizreela, dcéru Lo-ruchamu a syna Lo-ammiho.
Predpovedal, že židia budú dlho bez kráľov, kňazov a prorokov ale nakoniec sa vrátia k Bohu.
Ozeáš pravdepodobne neprežil zánik Izraelského (čiže Severného) kráľovstva.
Kniha Ozeáš (Hozeáš).
Prorok po ktorom je kniha pomenovaná pochádzal zo severného kráľovstva. Žil približne v období keď bola nájdená kniha Deuteronomium. Hovoril, že ľud zradil svojho Boha a prirovnáva ho k nevernej snúbenici, ktorej ale Boh odpustí a na púšti jej hovorí od srdca k srdcu.
Gréckokatolícka a pravoslávna cirkev si ho pripomínajú 17. októbra.

</doc>
<doc id="1993" url="https://sk.wikipedia.org/wiki?curid=1993" title="Microsoft Windows">
Microsoft Windows

Microsoft Windows je názov pre sériu niekoľkých rodín operačných systémov od spoločnosti Microsoft. Microsoft prvýkrát uviedol pod názvom Windows operačné prostredie v novembri 1985 ako nadstavbu pre operačný systém MS-DOS v snahe odpovedať na narastajúcu popularitu grafických používateľských rozhraní. Microsoft Windows časom získal dominantné postavenie na celosvetovom trhu osobných počítačov. V Decembri 2021 bol podiel OS Windows okolo 74%. Aktuálna klientská verzia operačného systému Windows je Windows 11; aktuálna verzia pre servery je Windows Server 2022.
Herné konzoly firmy Microsoft Xbox One a Xbox Series X používajú vlastný operačný systém postavený na platforme Windows.
Operačné systémy Microsoft Windows.
Samotný pojem "Windows" sa používa ako súhrnný termín pre niekoľko generácií produktov, ktoré je možné zaradiť do nasledujúcich kategórií:
Rozhranie.
Najviditeľnejší rys ostatných verzií systému Windows (od Windows 95 a NT 4.0) je tzv. pracovná plocha (desktop) a typické používateľské rozhranie (shell), ktoré sú podobné prostrediu „Workplace Shell“ uvedenom pre operačný systém OS/2 2.0 v roku 1992 od spoločnosti IBM, čo je objektovo-orientované grafické používateľské rozhranie (GUI) bežiace na OS/2 Presentation Manager. Rozhranie systému Windows však umožnilo obrovskú zmenu v spôsobe, akým ľudia a počítače navzájom komunikujú. Aj ľudia, ktorí majú len veľmi málo skúseností s počítačmi, dokážu vykonávať veľmi veľa úloh, a to aj vrátane tých zložitejších.
Systém Windows XP uviedol nový vizuálny štýl prezývaný „Luna“, ktorý upravil klasický štýl Windows na viac grafický a príťažlivejší. Používatelia si môžu stále zvoliť starý vizuálny štýl z Windows 95/2000.
Moderné operačné systémy sa musia v dnešných časoch vysporiadať s ohromných nárastom menej pokročilých používateľov pri súčasnej väčšej zložitosti a sile. V záujme pritiahnuť a uľahčiť používanie systému takýmto používateľom, mnohé nastavenia operačného systému sa robia prostredníctvom grafického rozhrania, čo niektorí používatelia vnímajú ako príliš veľké izolovanie od samotného počítača, následkom čoho je ťažšie kontrolovať a nastavovať niektoré systémové položky. Toto však vždy bol väčší či menší problém pri všetkých operačných systémoch s grafickým používateľským rozhraním (GUI) a podľa definície v menšej miere pri všetkých operačných systémoch vôbec. Napriek tomu však ostatné verzie systému Microsoft Windows umožňujú nastavovať veľké množstvo parametrov buď prostredníctvom príkazového riadku alebo programovo pomocou skriptovania.
Popularita.
V súčasnosti sa odhaduje, že až viac ako 90% všetkých osobných počítačov má nainštalovanú niektorú verziu systému Microsoft Windows. Windows dosiahol túto enormnú penetráciu trhu čiastočne vďaka dominancii operačného systému MS-DOS v minulosti, čiastočne taktiež z dôvodu, že je primárnou platformou populárneho balíka Microsoft Office. Windows prichádza dnes predinštalovaný na väčšine počítačov (ako tzv. OEM edícia), čo z neho robí prvotnú voľbu pre používateľov. Väčšina zákazníkov, ktorí chcú používať iný operačný systém, nezmaže Windows a alternatívny systém nainštaluje po jeho boku.
Bezpečnosť.
Počas mnohých rokov bola práve bezpečnosť systémov rodiny Windows dôležitou otázkou. Väčšina dnešných operačných systémov bola navrhnutá s veľkým zreteľom na bezpečnosť vo viacpoužívateľských a/alebo sieťových prostrediach. Windows, hlavne jeho spotrebiteľské verzie (Windows 16 bit, Windows 95/98/ME), však boli pôvodne navrhované pre ľahké používanie na jednom počítači bez sieťového pripojenia a nemali bezpečnostné prvky zabudované natívne. V kombinácii s občasným chybným kódom (ako napr. pretečenia zásobníkov či dátových oblastí) a hlavne s obrovskou popularitou a enormným množstvom používateľov, sa systémy Windows stávajú úspešnými terčami rôznych červov a vírusov. Príkladom je Červ Blaster z augusta 2003.
Spoločnosť Microsoft pripustila isté bezpečnostné problémy na prelome tisícročia a (podľa tlačových vyhlásení) teraz považuje bezpečnosť za prioritu číslo jeden. V porovnaní s unixovými systémami však stále ešte existujú v oblasti bezpečnosti značné rezervy.
Microsoft uvoľňuje bezpečnostné updaty (tzv. záplaty) cez vlastnú službu Windows Update približne raz za mesiac, pričom kritické update sú dostupné, prirodzene, v kratších intervaloch. Na systémoch Windows 2000 a XP môžu byť updaty automaticky stiahnuté a nainštalované, pokiaľ sa používateľ tak rozhodne.
V roku 2001 prišla spoločnosť Microsoft s novou iniciatívou týkajúcou sa bezpečnosti, ktorú nazvala Palladium. Neskôr bola premenovaná na „Next Generation Secure Computing Base“. Palladium je systém, ktorý dovoľuje programu overiť si, že je nemodifikovaný, a že beží na „dôveryhodnom“ hardvéri s „dôveryhodnými“ ovládačmi a „dôveryhodnou“ architektúrou. Toto, aspoň teoreticky, umožňuje, aby softvér bežal na nemodifikovanom softvéri a hardvéri. Palladium má špecifické použitie v DRM systémoch. Ako vedľajší efekt bude odmietnutie prístupu „nedôveryhodným“ operačným systémom na hardvérovej úrovni, čo pravdepodobne poškodí napr. veľa distribúcii operačného systému Linux, keďže nanešťastie neexistuje „jeden správny“ Linux, ktorý by mohol byť certifikovaný (aj keď sa predpokladá, že hlavné veľké distribúcie certifikované budú). Ďalším problémom môže byť, že veľa používateľov považuje možnosť prispôsobiť si systém za jednu z jeho najväčších výhod. Niektorí konšpirační teoretici sa už nechali počuť, že za snahou presadiť systém Palladium, sa skrýva tajný dôvod, avšak je veľmi nepravdepodobné, že by Microsoft bránil dodávateľom systémov Linux ako napr. Red Hat ich systémy certifikovať.

</doc>
<doc id="1995" url="https://sk.wikipedia.org/wiki?curid=1995" title="Asertivita">
Asertivita

Asertivita je schopnosť, komunikačná zručnosť, primeraným spôsobom vyjadrovať svoje pocity, názory a potreby v interakcii s inými ľuďmi. Zahŕňa v sebe schopnosť komunikovať, súhlasiť, nesúhlasiť, žiadať, ale aj kritizovať bez manipulácie, agresivity alebo pasivity. Asertívny človek dokáže vyjadriť svoj názor a akceptovať názory ostatných, žije slobodne, a pritom neobmedzuje slobodu iných. 
Slovo "asertivita" pochádza z latinského slova "asercio" resp. z anglického slova "to assert", čo znamená "tvrdiť, požadovať".
Autorom asertivitívnej komunikačnej metódy je Američan Andrew Salter, ktorý tento pojem použil prvý raz v roku 1949. Učil spontánnym reakciám, primeranému prejavu emócií, primeranému vyjadreniu prianí a požiadaviek, umeniu trvať na svojich požiadavkach a tiež schopnosti povedať "nie". Zároveň však za najväčšie víťazstvo považoval kompromis, uspokojujúci všetky strany.
Skutočná asertivita je nástroj na odstránenie manipulácie a extrémnych foriem správania, akými sú pasivita a agresivita. 
Pojem "asertivita" nie je chápaný vždy správnym spôsobom.
V pokrivenej verzii je asertivita chápaná ako nástroj na tvrdé presadenie seba a vlastných cieľov. Neoprávnene sa považuje za akési synonymum neohľaduplnosti a agresivity, aj keď jej skutočný význam je pozitívny (v roku 1966 autori Wople a Lazarus jednoznačne odčlenili pojem asertivita od pojmu agresivita). Tvorí popri agresivite a pasivite tretí spôsob medziľudského správania sa. Asertivita znamená dávať priestor nielen svojim názorom, predstavám, ale aj cudzím. Je spojená s pozitívnym videním druhých a s umením načúvať. Asertívny človek spája svoju sebaúctu s úctou k druhým.
Riešenie konfliktov.
Živočíšni predkovia človeka používali k riešeniu konfliktov dva prostriedky - boj a únik. Človek pridal nový prostriedok - verbálnu komunikáciu a napokon i asertívne riešenie situácií a konfliktov tak, aby z konfliktu neodchádzala ani jediná zo zúčastnených strán porazená. 
Asertívnym riešením konfliktov sa eliminuje agresivita i pasivita. Obidva tieto spôsoby správania sú späté s porušovaním práv jednej zo strán: agresívne konajúca osoba porušuje práva iných a pasívna osoba sa vlastných práv vzdáva. Asertívne konajúca osoba rešpektuje práva svoje i iných. Asertivita odstraňuje riešenie situácií spôsobom, pri ktorom niektorá zo strán "prehráva". Takéto riešenia sa javia ako neperspektívne, pretože rovnováha je dočasná a vo chvíli, keď "víťaz" stráca čo i len na chvíľu svoje sily, musí rátať s odvetou.
Asertívne riešenie konfliktov.
Asertívne riešenie konfliktov vedie
Manipulatívne správanie.
Neasertívne správanie býva zväčša aj manipulatívne. Manipulatívne správanie sleduje cieľ skryto a nepriamo. Je veľmi často neuvedomelé, osvojené vďaka výchove a z nej vyplývajúcich pocitov úzkosti, ignorancie a viny. Jeho základom je niekoľko výchovou vštepených "neasertívnych povier". Na odstránenie neasertívnych povier boli sformulované základné asertívne práva, ktorých aplikácia prostredníctvom asertívnych komunikačných techník odstraňuje manipulatívnosť z vlastného správania voči iným a zamedzuje tiež účinnosti manipulatívneho správania iných voči nám.
Zmena neasertívneho správania a tréning asertivity.
Neasertívne správanie je možné zmeniť na asertívne. Takáto zmena správania vedie predovšetkým ku zvýšeniu kvality života človeka, ktorý sa pre zmenu rozhodol, ale stáva sa prínosom i pre jeho okolie. 
Jedným z možných riešení je nasledovná postupnosť krokov:
Asertivita je pre všetkých zúčastnených výhodnejšia než manipulatívnosť a jej zaradenie do komunikačnej výbavy vyplýva i z priaznivej spätnej väzby.
Spočiatku sa tréning asertivívneho správania využíval len v klinicky orientovanej praxi. Počnúc sedemdesiatymi rokmi sa začal vyvíjať i smer zameraný na zlepšenie sociálnej komunikácie v prostredí neklinickej populácie.

</doc>
<doc id="1998" url="https://sk.wikipedia.org/wiki?curid=1998" title="Leonhard Euler">
Leonhard Euler

Leonhard Paul Euler (čítaj Ojler) (* 15. apríl 1707, Bazilej, Švajčiarsko – † 18. september 1783, Petrohrad, Rusko) bol švajčiarsky matematik a fyzik, ktorý prežil väčšinu svojho života v Rusku a Nemecku.
Urobil dôležité zistenia v oblastiach tak rozmanitých, ako je diferenciálny a integrálny počet a teória grafov. Zaviedol aj veľkú časť matematickej terminológie a označenia, obzvlášť v matematickej analýze, ako napríklad zápis matematickej funkcie. Preslávila ho aj práca v oblasti mechaniky, optiky a astronómie.
Považuje sa za popredného matematika 18. storočia a jedného z najväčších matematikov všetkých čias. Bol aj jedným z najproduktívnejších; jeho súborné dielo tvorí 60 – 80 zväzkov. Vyhlásenie pripisované Pierreovi-Simonovi Laplaceovi vyjadruje Eulerov vplyv na matematiku: „Čítajte Eulera, čítajte Eulera, on je majster (učiteľ) nás všetkých.“
Figuroval na šiestich sériách Švajčiarskej 10-frankovej bankovky a na mnohých švajčiarskych, nemeckých a ruských poštových známkach. Asteroid 2002 Euler bol pomenovaný na jeho počesť. Podľa Kalendára svätých Evanjelickej cirkvi si Eulera pripomínajú 24. mája – bol zástancom biblickej neomylnosti, písal apologetiky a argumentoval proti prominentným ateistom svojich čias.
Život.
Mladosť.
Euler sa narodil v Bazileji. Jeho otec, Paul Euler, bol pastorom reformovanej cirkvi a matka, Marguerite Bruckerová, bola dcérou pastora. Leonhard mal dve mladšie sestry Annu Mariu a Maria Magdalenu. Zanedlho po narodení Leonharda sa jeho rodina presťahovala z Bazileja do mesta Riehen, kde Euler strávil väčšinu svojho detstva. Paul Euler bol priateľom Bernoulliho rodiny – Johann Bernoulli, ktorý bol považovaný za popredného európskeho matematika, mal najvýznamnejší vplyv na mladého Leonharda. Prvé oficiálne vzdelávanie začal Euler v Bazileji, kde býval u svojej starej mamy z matkinej strany. V trinástich rokoch bol prijatý na Univerzitu v Bazileji a v roku 1723 získal titul Master of Philosophy (dnes Mgr.) s diplomovou prácou, ktorá porovnávala filozofiu Descarta a Newtona. V tom čase dostával Euler sobotné lekcie od Johanna Bernoulliho, ktorý rýchlo objavil u svojho nového žiaka neuveriteľné nadanie na matematiku. Euler v tom čase študoval teológiu, gréčtinu a hebrejčinu na naliehanie svojho otca, ktorý chcel, aby sa Euler stal pastorom, Bernoulli však presvedčil Paula Eulera, že Leonhardovi je predurčené stať sa veľkým matematikom. V roku 1726 Euler ukončil svoju dizertáciu o šírení zvuku s názvom "De Sono" a v roku 1727 sa zapojil do súťaže "Prize Problem Parížskej akadémie", kde problémom toho roku bolo nájsť najlepší spôsob, ako umiestniť sťažne na lodi. Vyhral druhú cenu, porazil ho len Pierre Bouguer, ktorý je teraz známy ako „otec lodnej architektúry“. Euler následne vyhral túto cenu dvanásťkrát.
Petrohrad.
V tom čase dvaja synovia Johanna Bernoulliho, Daniel a Nicolas, pracovali v Ruskej Akadémii vied v Petrohrade. Nicolas v júli 1726, po roku strávenom v Rusku, zomrel na zápal slepého čreva a keď Daniel prevzal postavenie svojho brata na matematicko-fyzikálnom poli, odporučil, aby miesto vo fyziológii, ktoré on uvoľnil, obsadil jeho priateľ Euler. V novembri 1726 Euler túto ponuku prijal, ale odložil svoju cestu do Petrohradu, kým sa neúspešne pokúsil o profesúru fyziky na Univerzite v Bazileji.
Dňa 17. mája 1727 pricestoval Euler do hlavného mesta Ruska. Bol povýšený z pozície „juniora“ na lekárskej katedre akadémie na miesto na katedre matematiky. Býval s Danielom Bernoullim, s ktorým často úzko spolupracoval. Naučil sa ruštinu a usadil sa v Petrohrade. Prijal aj ďalšiu prácu ako medik v ruskom námorníctve.
Akadémia v Petrohrade, založená Petrom Veľkým, bola určená pre zlepšenie vzdelávania v Rusku a preklenutie vedeckej priepasti so západnou Európou. Týmto sa stala zvlášť atraktívnou pre zahraničných učencov, akým bol aj Euler. Akadémia mala dostatok finančných prostriedkov a rozsiahlu knižnicu ťažiacu zo súkromných knižníc Petra Veľkého a šľachty. Do akadémie bol prijímaný obmedzený počet študentov, aby bol učiteľský zbor odbremenený s dôrazom na výskum a bol mu poskytnutý nielen čas ale aj sloboda venovať sa vedeckým otázkam.
Katarína I., sponzorka akadémie, ktorá pokračovala v pokrokovej politike svojho manžela, zomrela v deň príchodu Eulera. Ruská šľachta takto nadobudla väčšiu moc nad dvanásťročným Petrom II. Keďže nedôverovala zahraničným vedcom akadémie, rozhodla sa znížiť financovanie a spôsobovala ďalšie ťažkosti Eulerovi a jeho kolegom.
Po smrti Petra II. sa podmienky trochu zlepšili, Euler rýchlo postupoval v pozíciách na akadémii a v roku 1731 sa stal profesorom fyziky. O dva roky neskôr, Daniel Bernoulli, znechutený cenzúrou a nehostinnosťou, ktorým musel v Petrohrade čeliť, odišiel do Bazileje. Euler nastúpil na jeho miesto ako vedúci katedry matematiky.
7. januára 1734 sa oženil s Katharinou Gsellovou, dcérou maliara Akademického Gymnázia. Mladý pár kúpil dom na rieke Neve. Z ich trinástich detí sa iba päť dožilo vyššieho veku.
Berlín.
Znepokojovaný trvajúcim nepokojom v Rusku, opustil Euler 19. júna 1741 Petrohrad a prijal miesto v Berlínskej Akadémii, ktoré mu ponúkol pruský kráľ Fridrich Veľký. Dvadsaťpäť rokov žil v Berlíne, kde napísal viac ako 380 článkov a vydal dve diela, ktoré ho najviac preslávili: "Introductio in analysin infinitorum", text o funkciách publikovaný v roku 1748 a "Institutiones calculi differentialis", text o diferenciálnom počte publikovaný v roku 1755.
Okrem toho bol Euler požiadaný, aby sa stal súkromným učiteľom Fridrichovej netere, princeznej z Anhalt-Dessau. Euler jej napísal vyše 200 listov, ktoré boli neskôr zahrnuté v najpredávanejšom zväzku s názvom "Eulerove listy o rôznych veciach v prírodnej filozofii adresované nemeckej princeznej". Táto práca obsahovala Eulerov výklad rôznych vecí vzťahujúcich sa na fyziku a matematiku a rovnako dobre ponúkala cenné pohľady na Eulerovu osobnosť a náboženské vyznanie. Táto kniha sa stala čítanejšou než ktorékoľvek iné z jeho matematických prác a bola publikovaná v celej Európe a v Spojených štátoch. Popularita týchto „Listov“ svedčí o Eulerovej schopnosti efektívne predniesť vedecké záležitosti laickému publiku, čo je zriedkavou schopnosťou výskumného vedca.
Napriek obrovskému prínosu k prestíži Akadémie, bol nakoniec Euler nútený Berlín opustiť. Bolo to čiastočne kvôli osobnému konfliktu s Fridrichom, ktorý začal na Eulera nazerať ako na nesofistikovaného a to najmä v porovnaní s filozofmi nemeckého kráľa, ktorí prišli na Akadémiu. Medzi tými, ktorí boli vo Fridrichových službách, bol aj Voltaire a tento Francúz zastával výsadné postavenie v kráľovskom spoločenskom okruhu. Euler, pracovitý a jednoduchý pobožný muž, bol veľmi konvenčný vo svojich názoroch a vkuse. V mnohých ohľadoch bol priamym opakom Voltaira. Euler nebol skúsený v rétorike. Mal sklon diskutovať o záležitostiach, o ktorých vedel len málo a kvôli tomu sa stal častým terčom Voltairových vtipov. Aj Fridrich vyjadril sklamanie nad Eulerovými schopnosťami z praktického inžinierstva:
„Chcel som mať v svojej záhrade vodnú trysku: Euler vypočítal silu kolies potrebnú na zvýšenie hladiny vody v nádrži, odkiaľ by mala znovu poklesnúť kanálmi a nakoniec vystrieknuť v Sanssouci. Moje zariadenie bolo skonštruované geometricky a nevedelo vytlačiť väčšie množstvo vody bližšie než na päťdesiat krokov (asi ) k nádrži. Márnosť nad márnosť! Márnomyseľná geometria!“
Zhoršenie zraku.
Eulerov zrak sa zhoršoval počas celej jeho matematickej kariéry. Tri roky po prekonaní horúčky, ktorá ohrozila jeho život v roku 1735, takmer oslepol na pravé oko. Euler však za svoj stav obviňoval únavnú prácu na kartografii pre Petrohradskú akadémiu. Počas pobytu v Nemecku sa Eulerov zrak zhoršil natoľko, že ho Fridrich nazýval kyklopom. V roku 1766 dostal Euler šedý zákal na zdravé ľavé oko, kvôli čomu o niekoľko týždňov takmer úplne oslepol. Zdalo sa, že jeho stav má len malý vplyv na jeho produktivitu, kompenzoval to svojou schopnosťou počítať spamäti a fotografickou pamäťou. Napríklad Euler bol schopný zopakovať Vergiliovu Eneidu od začiatku až do konca bez zaváhania a v každej strane vydania mohol označiť, ktorý riadok bol prvý a ktorý posledný. Eulerova produktivita v mnohých odboroch skutočne vzrástla a to najmä s pomocou jeho pisárov. V roku 1775 vyprodukoval v priemere jeden matematický článok za týždeň.
Návrat do Ruska.
S nástupom Kataríny Veľkej na trón sa situácia v Rusku výrazne zlepšila. V roku 1766 prijal Euler pozvanie na návrat na Petrohradskú akadémiu a zvyšok života strávil v Rusku. Jeho druhý pobyt v krajine bol poznačený tragédiou. Pri požiari v Petrohrade v roku 1771 prišiel o dom a takmer aj o život. V roku 1773 stratil po 40 rokoch manželstva svoju manželku. Tri roky po jej smrti sa oženil s jej nevlastnou sestrou. Toto manželstvo trvalo až do jeho smrti.
V Petrohrade, dňa 18. septembra 1783, zomrel Euler na krvácanie do mozgu a bol pochovaný so svojou manželkou na Smolenskom evanjelickom cintoríne na Vasilevského ostrove (po prenesení Eulerových pozostatkov do ortodoxného Kláštora Alexandra Nevského sovieti tento cintorín zničili). Pohrebný chválospev pre Francúzsku Akadémiu naň napísal francúzsky matematik a filozof markíz de Condorcet a správu o jeho živote spolu so zoznamom diel spísal Nikolaus von Fuss, Eulerov zať a tajomník Petrohradskej akadémie. De Condorcet poznamenal,
"„…il cessa de calculer et de vivre – … prestal rátať a žiť.“"
Prínos pre matematiku.
Euler pracoval takmer vo všetkých oblastiach matematiky: v oblasti geometrie, diferenciálneho a integrálneho počtu, trigonometrie, algebry a teórie čísel ako aj v oblasti fyziky kontinua, lunárnej teórie a v ďalších oblastiach fyziky. Je vplyvnou osobnosťou v histórii matematiky. Jeho vytlačené práce, z ktorých veľa má zásadný význam, tvoria niečo medzi 60 až 80 husto písaných zväzkov a jeho meno sa spája s veľkým množstvom tém.
Matematický zápis.
Euler zaviedol a popularizoval niekoľko konvencií v označovaní vo svojich početných a široko kolujúcich učebniciach. Predovšetkým zaviedol pojem funkcie a ako prvý začal písať "f"("x"), čo označuje funkciu "f" aplikovanú na argument "x". Taktiež zaviedol moderné označovanie trigonometrických funkcií, písmeno "e" pre základ prirodzeného logaritmu (teraz tiež známe aj ako Eulerovo číslo), grécke písmeno Σ pre sčitovanie a písmeno "i" pre označenie imaginárnej jednotky. Euler propagoval aj používanie gréckeho písmena π na označenie pomeru obvodu kruhu k jeho priemeru aj napriek tomu, že nepochádzalo od neho.
Analýza.
Vývoj diferenciálneho a integrálneho počtu bol v popredí matematického bádania 18. storočia a Bernoulliovci, rodinní priatelia Eulera, boli zodpovední za veľkú časť skorého pokroku v tejto oblasti. Vďaka ich vplyvu sa štúdium diferenciálneho a integrálneho počtu stalo hlavným zameraním Eulerovej práce. Hoci niektoré Eulerove dôkazy nie sú prijateľné podľa moderných noriem matematickej presnosti, jeho myšlienky viedli k veľkému pokroku v mnohých oblastiach. Euler je dobre známy v analýze pre jeho využívanie rozvoja mocninových radov, vyjadrenie funkcií ako súčtu nekonečného množstva výrazov, ako napríklad
 formula_1.
Euler objavil rozvoj mocninových radov pre "e" a pre funkciu inverznú k funkcii tangens. Jeho odvážne (a podľa moderných noriem technicky nesprávne) použitie mocninových radov, mu umožnilo vyriešiť slávny Bazilejský problém v roku 1735:
 formula_2.
Euler zaviedol používanie exponenciálnej funkcie a logaritmov v analytických dôkazoch. Objavil spôsoby, ako vyjadriť rôzne logaritmické funkcie použitím mocninových radov, definoval logaritmy pre záporné a komplexné čísla, čo značne rozšírilo oblasť matematickej aplikácie logaritmov. Definoval exponenciálnu funkciu pre komplexné čísla a objavil jej vzťah ku trigonometrickým funkciám. Eulerov vzorec hovorí, že komplexná exponenciálna funkcia spĺňa pre ľubovoľné reálne číslo φ vzťah
 formula_3.
Špeciálny prípad vyššie uvedeného vzorca je známy ako Eulerova identita,
 formula_4,
nazvaný Richardom Feynmanom „najpozoruhodnejším vzorcom v matematike”, pre jeho jedinečné použitie sčítania, násobenia, umocňovania a rovnosti, ako aj jedinečné použitie dôležitých konštánt 0, 1, "e", "i" a π. Čitatelia časopisu "Mathematical Intelligencer" v roku 1988 hlasovali za „najkrajší matematický vzorec“. Euler bol autorom celkom troch z piatich najvyššie umiestnených vzorcov v tejto ankete.
De Moivreov vzorec je priamym dôsledkom Eulerovho vzorca.
Euler spracoval teóriu vyšších transcendentných funkcií zavedením gama funkcie a zaviedol aj novú metódu pre riešenie rovníc štvrtého stupňa. Našiel aj spôsob ako počítať integrály s komplexnými hranicami predznačujúc vývoj modernej komplexnej analýzy a vynašiel variačný počet vrátane jeho najznámejšieho výsledku, Eulerovej-Lagrangeovej rovnice.
Euler bol priekopníkom v používaní analytických metód na riešenie problémov v teórii čísel. Spojil dve rozličné odvetvia matematiky a zaviedol nový odbor štúdia, analytickú teóriu čísel. Prelomom do tohto nového odboru bola Eulerom vytvorená teória hypergeometrických radov, q-radov, hyperbolických trigonometrických funkcií a analytickej teórie reťazových zlomkov. Napríklad využitím divergencie harmonických radov dokázal nekonečnosť množstva prvočísel a použil analytické metódy na to, aby dosiahol isté porozumenie rozmiestnenia prvočísel. Eulerova práca v tejto oblasti viedla k prvočíselnej vete.
Teória čísel.
Eulerov záujem o teóriu čísel možno pripísať vplyvu Christiana Goldbacha, priateľa z Petrohradskej akadémie. Mnohé z Eulerových raných prác v teórii čísel bolo založených na prácach Pierra Fermata. Euler niektoré Fermatove myšlienky rozvinul a niektoré jeho hypotézy vyvrátil.
Euler prepojil podstatu rozmiestnenia prvočísel s myšlienkami z analýzy. Dokázal, že súčet recipročných čísel k prvočíslam diverguje. Zároveň objavil vzťah medzi Riemannovou zeta funkciou a prvočíslami; známy ako Eulerov súčinový vzorec pre Riemannovu zeta funkciu.
Euler dokázal Newtonove rovnosti (známe tiež ako Newtonove-Girardove vzorce), Malú Fermatovu vetu, Fermatovu vetu o súčte dvoch štvorcov a prispel k Lagrangovej vete o štyroch štvorcoch. Zaviedol aj funkciu φ(n), ktorá označuje počet prirodzených čísel menších ako číslo n, ktoré sú nesúdeliteľné s číslom n. Využitím vlastností tejto funkcie zovšeobecnil Malú Fermatovu vetu na vetu, ktorá je známa ako Eulerova veta. Výrazne prispel k teórii dokonalých čísel, ktoré fascinovali matematikov od čias Euklida. Euler sa priblížil aj k prvočíselnej vete a predpokladal zákon reciprocity kvadratických zvyškov. Tieto dva fakty sú považované za základné vety teórie čísel a jeho myšlienky vydláždili cestu pre prácu Carla Friedricha Gaussa.
V roku 1772 Euler dokázal, že 231 − 1 = 2 147 483 647 je Mersennovo prvočíslo. Až do roku 1867 bolo najväčším známym prvočíslom.
Teória grafov.
V roku 1736 Euler vyriešil problém známy ako Sedem mostov Königsbergu. Pruské mesto Königsberg, bolo postavené na rieke Pregol a zahŕňalo dva veľké ostrovy, ktoré boli aj s pevninou navzájom poprepájané siedmimi mostmi. Problémom bolo rozhodnúť, či je možné sledovať cestu, ktorá prechádza každým mostom práve raz a vrátiť sa do východiskového bodu. Nedá sa: nie je tam Eulerova kružnica. Toto riešenie sa považuje za prvú vetu teórie grafov, konkrétne v teórii planárnych grafov.
Euler objavil vzorec V − E + F = 2, týkajúci sa počtu vrcholov, hrán a stien konvexného mnohostena, a teda rovinného grafu. Konštanta v tomto vzorci je teraz známa ako Eulerova charakteristika pre graf (alebo iný matematických objekt) a je spojená s rodom objektu. Štúdium a zovšeobecnenie tohto vzorca, konkrétne Cauchym a L'Huillierom, je na začiatku topológie.
Aplikovaná matematika.
Niektoré z Eulerových najväčších úspechov boli v analytickom riešení problémov zo života a v popisovaní početných aplikácií Bernoulliho čísel, Fourierovho radu, Vennových diagramov, Eulerových čísel, konštánt e a π, reťazových zlomkov a integrálov. Spojil Leibnizov diferenciálny počet s Newtonovou Metódou fluxií a vyvinul prostriedky, ktoré uľahčili zavedenie tohto počtu do problémov fyziky. Urobil veľký pokrok vo vylepšovaní numerickej aproximácie integrálov, vynašiel aproximácie, ktoré sú teraz známe ako Eulerove aproximácie. Najpozoruhodnejšími z týchto aproximácií sú Eulerova metóda a Eulerov-Maclaurinov vzorec. Taktiež uľahčil použitie diferenciálnych rovníc predovšetkým zavedením Eulerovej-Mascheroniho konštanty:
 formula_5.
Jedným z ďalších nezvyčajných záujmov Eulera, bola aplikácia matematických myšlienok v hudbe. V roku 1739 napísal "Tentamen novae theoriae musicae", dúfajúc, že napokon zahrnie hudobnú teóriu ako súčasť matematiky. Táto časť jeho práce však nezískala širokú pozornosť a bola charakterizovaná ako príliš matematická pre hudobníkov a príliš muzikálna pre matematikov.
Fyzika a astronómia.
Euler pomohol rozvinúť Eulerovo-Bernoulliho rovnicu nosníka, ktorá sa stala základným kameňom inžinierstva. Okrem úspešného aplikovania svojich analytických nástrojov do problémov v klasickej mechanike Euler taktiež aplikoval tieto techniky na astronomické problémy. Jeho práca v astronómii bola uznaná množstvom cien Parížskej Akadémie. Medzi jeho úspechy patrí určenie obežných dráh komét a iných nebeských telies s veľkou presnosťou, pochopenie povahy komét a výpočet paralaxy Slnka. Jeho výpočty prispeli k rozvoju dĺžkových tabuliek.
Euler významne prispel do optiky. Nesúhlasil s Newtonovou korpuskulárnou teóriou svetla v Optike, ktorá bola najskôr prevládajúcou teóriou. Jeho články z roku 1740 o optike napomohli tomu, že vlnová teória svetla navrhnutá Christianom Huygensom sa stala dominantným spôsobom zmýšľania do doby rozvinutia kvantovej teórie svetla.
Logika.
Použitím uzavretých kriviek prispel k ilustrácii sylogistického zdôvodňovania (1768). Tieto diagramy sa stali známe ako Eulerove diagramy.
Osobná filozofia a náboženské presvedčenie.
Euler a jeho priateľ Daniel Bernoulli boli odporcami Leibnizovho monadizmu a filozofie Christiana Wolffa. Euler zastával názor, že poznanie je založená sčasti na báze presných kvantitatívnych zákonov, niečo čo monadizmus a wolffovská náuka neboli schopné poskytnúť. Eulerove náboženské sklony mohli tiež mať vplyv na jeho odpor k dogmám, zašiel tak ďaleko, že označil Wolffove myšlienky za „pohanské a ateistické”.
Mnohé z toho, čo je známe o Eulerovom náboženskom presvedčení je možné vyvodiť z jeho Listov nemeckej princeznej a skoršej práce, Rettung der Göttlichen Offenbahrung Gegen die Einwürfe der Freygeister (Obrana Božieho Zjavenia proti námietkam voľnomyšlienkarov). Tieto práce predstavujú Eulera ako presvedčeného kresťana, ktorý veril v inšpirovanosť biblie; Rettung bol predovšetkým argumentom v prospech božskej inšpirácie biblie.
Jestvuje slávna historka inšpirovaná Eulerovými argumentmi spolu so svetskými filozofmi o náboženstve, ktorá sa odohrala počas Eulerovej druhej stáže na Petrohradskej akadémii. Francúzsky filozof Denis Diderot navštívil Rusko na pozvanie Kataríny Veľkej. Ale cisárovná sa obávala, že argumenty filozofov pre ateizmus ovplyvnia členov jej dvora a tak požiadala Eulera, aby Francúza konfrontoval. Diderot bol neskôr informovaný o tom, že učený matematik priniesol dôkaz o existencii Boha: súhlasil s tým, že si pozrie dôkaz predložený na dvore. 
Euler sa objavil, podišiel k Diderotovi a dokonalo presvedčivým tónom oznámil: „Pane, formula_6 a teda Boh existuje – odpovedzte!”. Diderot, pre ktorého (hovorí sa v príbehu) bola celá matematika reptaním, stál ohromený výbuchom smiechu dvora. Strápnený, požiadal o dovolenie opustiť Rusko, ktoré mu cisárovná milostivo udelila. Akokoľvek zábavná sa môže táto historka zdať, je apokryfná, keďže Diderot bol schopný matematik, ktorý publikoval matematické práce.
Vybraná bibliografia.
Euler má rozsiahlu bibliografiu, ale jeho najznámejšími knihami sú: 
Kompletná zbierka Eulerových prác pomenovaná Opera Omnia bola publikovaná v roku 1911 Eulerovou komisiou Švajčiarskej akadémie vied.

</doc>
<doc id="1999" url="https://sk.wikipedia.org/wiki?curid=1999" title="Menyhért Palágyi">
Menyhért Palágyi

Menyhért Palágyi, tiež Melchior Palágyi (* 16. alebo 26. december 1859, Paks, Maďarsko – † 14. júl 1924, Darmstadt, Nemecko) bol maďarsko-nemecký filozof, filozofický predchodca teórie relativity. Pôvodne priezvisko "Silberstein" bolo zmenené v roku 1895 na "Palágyi".

</doc>
<doc id="2000" url="https://sk.wikipedia.org/wiki?curid=2000" title="Papias z Hierapolisu">
Papias z Hierapolisu

Papias (2. storočie) bol apoštolský otec, hieropolský biskup. Jeho fragmentárne zachovaná práca „Výklad kázní Pána“ (okolo r. 130) zhŕňa slová a skutky Ježiša Krista a jeho učeníkov. Zmieňuje sa o Markovom evanjeliu, ktoré zoraďuje udalosti tak, ako ich apoštol Peter rozprával svojim poslucháčom. V súvislosti s apoštolom Matúšom konštatuje, že svoje evanjelium napísal podľa pravidiel hebrejského žánru (hebraidi dialekto), „usporiadane“.

</doc>
<doc id="2001" url="https://sk.wikipedia.org/wiki?curid=2001" title="Parmenides (filozof)">
Parmenides (filozof)

Parmenides alebo Parmenidés (* okolo 540 pred Kr. – † 470 pred Kr.) bol starogrécky filozof, predstaviteľ eleatskej školy.
Učenie Parmenida z Eley nadväzuje na učenie pytagorejcov a učenie Xenofana z Kolofónu. Podľa Parmenida sa poznanie uskutočňuje dvomi cestami - na nekonečnej ceste k pravde, na ktorej myslenie získava pojem toho, "čo je", teda bytia vôbec, a na konečnej ceste vnemov a z nich vychádzajúcich mienok. Na tejto ceste sa myslenie zaoberá tým, "čo nie je", a teda nebytím, to znamená zdaniami, ktoré sa opierajú o premenlivosť vonkajšieho sveta. Len bytie je, kým nebytie nie je. Pojem bytia je najvšeobecnejším pojmom, ktorý myslenie vytvára. Bytie je pochopiteľné len rozumom, ktorý jedine môže pochopiť to, čo je, kým na to, čo nie je, vôbec nemožno myslieť.
Bytie ako také nemá začiatok ani koniec, je jedno a zahrňuje v sebe všetko, je mimo času, bez minulosti a budúcnosti, jednoducho je v permanentnej prítomnosti.
Myslenie nie je čosi odlišné od bytia, ale je samotným bytím, pretože bytie je obsahom myslenia a z neho vyplýva pravda, kým predmetom zmyslov využívajúcich jedine mnohosť vecí, je vždy čosi, čo sa len stáva a zaniká, a teda čosi, čo nie je, a preto zmysly sú prameňom ustavičných chýb a omylov. Bytie je mimo každej potenciality a nepodlieha procesu vznikania. Slovo "bytie" a slovo "je" majú ten istý význam. Nemajú nič spoločné so žiadnym iným určením a musia sa do nich zmestiť každé iné určenie.
Bytie je čosi reálne a má spojenie so zmyslovým svetom, pretože vo všeobecnosti svet obsahuje v sebe bytie a pojem bytia sa môže použiť na určenie pojmu sveta. Bytie je telo i duša, veci viditeľné i neviditeľné, zem, voda i vzduch, jedným slovom všetko.
Poznanie sa delí na 
Výsledky dialektiky sa vyznačujú nevyhnutnosťou a nemeniteľnosťou, výsledky fyziky sú relatívne a podliehajú zmenám. Dialektika odhaľuje svet ideí, fyzika opisuje a vyjavuje sa mimofilozofickými predstavami.
Hlavné písomné dielo.
Parmenidova filozofia je vyložená v Parmenidovom diele "Peri fyseós" (starogr. "O prírode"). Ide o poému, v ktorej náučným, no zároveň poetickým štýlom filozof tlmočí svoje myšlienky. Z tohto básnicky podaného systému sa nám do súčasnosti zachovali iba niektoré zlomky a ako je zvyčajné u predsokratikov, mnoho z ich ideí poznáme z filozofických reflexií Platóna a Aristotela. 
"„Kone, ktoré ma viezli, ťahali ma tak ďaleko, ako si len moje srdce žiadalo, kým ma nepriviezli na onú slávnu cestu bohyne, ktorá vedie múdreho muža cez všetky miesta; po tej som išiel; po nej ma totiž viezli rozumné kone, ktoré ťahali voz, cestu mi však ukazovali devy. Rozpálená os v hlavici kolies vydávala zvuk ako píšťala - na oboch koncoch bola totiž hnaná dvoma vysústruhovanými kolesami - pretože slnečné devy, ktoré opustili príbytok Noci a rukami si sňali závoje z hláv, sa ponáhľali priviesť ma k svetlu."
"Tam je brána, ktorou prechádzajú dráhy Dňa a Noci. Hore ju obklopuje nadpražie, dole kamenný prah. Sama brána, vysoko v éteri, je vyplnená mohutnými krídlami; k nim má striedavé kľúče Diké, bohyňa práva. Devy sa jej prihovárali lichotivými slovami a múdre ju presvedčili, aby rychle odtisla závoru na bráne. Keď sa kovové veraje spojené čapmi a klinmi striedavo otočili v jamkách, dvere sa rozleteli a uvoľnili široký otvor krídel; tadiaľ, rovno po ceste, viedli devy voz i kone.“"
Epistemológia.
Parmenides vytvoril priestor pre skutočný prelom v antickej filozofii. Tento obrat spočíval v revolučnom rozpoznaní nového filozofického problému, ktorého charakter je výhradne gnozeologický. Práve Parmenides nastolil v dejinách západnej filozofie otázku protikladnosti pravého a nepravého poznania, pričom v týchto dvoch protikladoch videl konfrontáciu ľudského rozumu a ľudského zmyslového vnímania:

</doc>
<doc id="2004" url="https://sk.wikipedia.org/wiki?curid=2004" title="Talcott Parsons">
Talcott Parsons

Talcott Parsons (* 13. december 1902, Colorado Springs, Colorado, USA – † 8. máj 1979, Mníchov, Nemecko) bol americký sociológ, hlavný predstaviteľ funkcionalistickej školy v sociológii.
V rokoch 19271973 pôsobil na Harvardovej univerzite. Východiskom Parsonsovho učenia je konštatovanie, že každý sociálny systém má určité systémové potreby, ktoré musia byť uspokojené, ak má systém v prostredí pretrvať. Sociológia skúma sociálne štruktúry, ktoré tieto potreby uspokojujú.
Parsons je autorom prvého uceleného a originálneho teoretického systému sociológie v Amerike.

</doc>
<doc id="2005" url="https://sk.wikipedia.org/wiki?curid=2005" title="Blaise Pascal">
Blaise Pascal

Blaise Pascal (* 19. jún 1623, Clermont-Ferrand, Francúzsko – † 19. august 1662, Paríž) bol francúzsky náboženský filozof, matematik, fyzik, prozaik. Predchodca kresťanského existencializmu. 
Podľa Pascala je človek, konečná bytosť uprostred medzi nekonečnom a ničím, sám časťou univerza, nemôže pochopiť nerozlučné spojenie všetkých vecí celku, univerzum; poznávanie je poznávaním konečného z nekonečného, v ktoré možno iba veriť a cítiť ho, nie však už poznať. Preto sa veľké duše, ktoré nadobudli všetky ľudské poznatky, prinavracajú späť k nevedomosti, odovzdávajú sa zjaveniu a milosti, mystériu. Náboženská pravda sa zakladá na „logique du coeur“ (logike srdca), na subjektívnom zážitku mystického dosvedčenia Boha. Pascalove náčrty apológie kresťanstva vydali posmrtne jeho priatelia pod názvom "Pensées sur la religion" (1669).
Pascal zavádza do filozofie metódu iracionálnej intuície, ktorú nazýva srdcom ("coeur") alebo niekedy aj inteligenciou, a kladie ju proti rozumu ("raison"). Túto filozofickú metódu citu nazýva aj duchom jemným, ktorý dokáže poznať vec jedným pohľadom, a nie postupom rozumného uvažovania, ktorým sa vyznačuje duch geometrický.
Boha nemožno dokazovať, Boha možno jedine cítiť v srdci ("Dieu sensible au coeur"). Túto teóriu, ktorá vyplynula z jeho náboženského záujmu, generalizuje a citová intuícia sa mu stáva základom všetkého poznania. Každé rozumové uvažovanie sa koniec koncov musí zastaviť pri veciach a pojmoch, ktoré už ďalej nemožno definovať a ktoré nemožno dokázať; tu nastupuje poznanie priame, ktoré nám poskytuje citová intuícia, z ktorého je poznanie odvodené, pretože rozumové poznanie je závislé a teda druhotné. Len tam, kde cítime, máme istotu; tam, kde odvodzujeme, sme plní neistoty.

</doc>
<doc id="2006" url="https://sk.wikipedia.org/wiki?curid=2006" title="Pataňdžali">
Pataňdžali

Pataňdžali (2. storočie pred Kr.) bol indický filozof, zakladateľ a systematizátor staroindického filozofického učenia jogy.
Jeho učenie sa zakladá na téze, že duchovný základ každej bytosti (átman) je kvalitatívne totožný s duchovným základom všetkých bytostí (paramátman). Inými slovami, číre vedomie indivídua je súčasťou vedomia univerzálneho, kozmického - je jeho neoddeliteľnou časťou.
Cieľom výcviku je dosiahnuť stav číreho vedomia, v ktorom človek spozná svoju totožnosť s univerzálnym vedomím. Toto poznanie vedie k nastoleniu šťastia, harmónie a k oslobodeniu sa od nevedomosti (mókša) a pracovať na oddanosti(bhakti) voči duchovnému základu všetkých živých bytostí (paramátman).

</doc>
<doc id="2007" url="https://sk.wikipedia.org/wiki?curid=2007" title="Jan Patočka">
Jan Patočka

Jan Patočka (* 1. jún 1907, Turnov – † 13. marec 1977, Praha) bol jeden z najvýznamnejších českých filozofov 20. storočia, hlavný predstaviteľ česko-slovenskej fenomenológie a filozofie dejín. Zaoberal sa tiež filozofickým dielom J. A. Komenského, T. G. Masaryka a Edmunda Husserla, českou literatúrou, umením a kultúrou. Patočkovo dielo a jeho osobnosť výrazne ovplyvnili súdobé české myslenie, hlavne v kruhoch nezávislej inteligencie a disentu 60. a 80. rokov.
Medzi jeho početných žiakov patria napr. českí filozofi a myslitelia Václav Bělohradský, Ladislav Hejdánek, Pavel Kouba, Jiří Michálek, Jiří Němec, Zdeněk Neubauer, Radim Palouš, Miroslav Petříček, Zdeněk Pinc, Petr Rezek a Jan Sokol.
Životopis.
V rokoch 1925-31 študoval slavistiku, romanistiku a filozofiu na Filozofickej fakulte Karlovej univerzity v Prahe. V roku 1928 sa na študijnom pobyte v Paríži, kde sa popri štúdiu na École pratique des hautes études po prvýkrát stretol s Edmundom Husserlom. U neho a u Martina Heideggera študoval v roku 1933 fenomenológiu vo Freiburgu. Nadviazal tiež celoživotné priateľstvo s Husserlovým asistentom Eugenom Finkom. Podieľal sa na založení "Cercle philosophique de Prague", bol jeho sekretárom a v roku 1936 sa habilitoval prácou "Prirozený svet ako filozofický problém". Od roku 1937 bol redaktorom časopisu "Česká mysl", spoluorganizoval Husserlove prednášky v Prahe a po jeho smrti r. 1938 sa pričinil o záchranu jeho pozostalosti.
Po uzatvorení českých vysokých škôl r. 1939 učil na gymnáziu a vydal niekoľko knižiek na prípravu pre budúcich študentov univerzity. Koncom vojny bol nasadený na stavbe. V roku 1945 sa vrátil na Karlovu univerzitu, prednášal dejiny antickej filozofie. V roku 1948, krátko po uchopení moci komunistami, bol vylúčený z univerzity. Od roku 1950 pracoval na Ústave T. G. Masaryka, neskôr vo Výskumnom ústave pedagogickom, kde pripravoval prvé vydanie Komenského "Všenápravy". V roku 1960 preložil Hegelovu "Fenomenológiu ducha" a "Estetiku". Od roku 1964 bol redaktorom vo Filozofickom ústave Akadémie vied, absolvovoval prednáškové pobyty vo Francúzsku a Nemecku, v roku 1968 sa stal riadnym profesorom filozofie na Karlovej univerzite. Hneď na to vyšiel zborník jeho prác z rokov 1968 -1969 "O smysl dneška". V roku 1970 však bolo jeho rozšírené vydanie habilitačného spisu zošrotované. Patočka mohol ďalej publikovať iba v zahraničí. V roku 1972 bol predčasne odstavený do dôchodku. Vysoká škola v Aachene mu udelila čestný doktorát. V rokoch 1972-1977 vyučoval v súkromných seminároch ďalej uprostred kruhu svojich žiakov.
V januári roku 1977 sa spolu s Václavom Havlom a Jiřím Hájkom stal hovorcom Charty 77. V marci 1977 bol po stretnutí s holandským ministrom zahraničných vecí Van der Stoelom podrobený sérii výsluchov, po jednom z nich 13. marca 1977 Patočka na následky mozgovej mŕtvice zomrel. Jeho pohreb na Břevnove sa stal významnou udalosťou protikomunistického odporu.
Dielo.
Hlavná časť Patočkovho rozsiahleho diela je venovaná fenomenológii, v ktorej nadviazal na Husserlov objav "prirodzeného sveta" (nem. "Lebenswelt") našej bezprostrednej naivnej skúsenosti v protiklade k racionálnemu svetu vedy, snažil sa spojiť Husserlov a Heideggerov odkaz a skúmal pojem pohybu. Ľúdský život chápal Patočka ako trojaký pohyb: pohyb zakotvenia alebo prijatia, pohyb práce a boja a konečne pohyb prielomu či pravdy. Rozvinul tiež Platónovu myšlienku "starostlivosti o dušu", ktorá je podľa neho vlastným jadrom európskej identity a jedinečnosti. Pokúšal sa vytvoriť novú filozofiu dejín a "Kacírske eseje o filozofii dejín" (1975) sa stali jeho najznámejším a najprekladanejším dielom. Viacero ďalších prác sa týka filozofického významu J. A. Komenského a filozofie výchovy, ale tiež českých dejín, literatúry, divadla a umenia vôbec. Patočka bol aj vynikajúci prekladateľ, do češtiny preložil diela Hegela, Herdera, Schellinga a Mikuláša Kuzánskeho.
In memoriam.
nepublikované spisy J. Patočku. Na základe týchto spisov sa pripravuje na IWM ich nemecké vydanie
Bibliografia.
O Janovi Patočkovi:

</doc>
<doc id="2008" url="https://sk.wikipedia.org/wiki?curid=2008" title="Friedrich Paulsen">
Friedrich Paulsen

Friedrich Paulsen (* 16. júl 1846, Langenhorn pri Husume – † 14. august 1908, Berlín) bol nemecký filozof, profesor filozofie a pedagogiky v Berlíne. Bol ovplyvnený Fechnerom, Wundtom, Lotzem, Kantom a Spinozom; svoj svetonázor označoval ako idealistický monizmus. Materiálny svet je podľa neho prejavom duchovného všeživota, ktorý je uskutočňovaním jednotného zmyslu, dianím chcenia realizujúcim idey (panpsychizmus).

</doc>
<doc id="2010" url="https://sk.wikipedia.org/wiki?curid=2010" title="Pavol (apoštol)">
Pavol (apoštol)

Pavol (predtým nazývaný Saul Tarzenský; cca. 5, Tarsus, Turecko – † cca. 64/65, Rím, Taliansko) známy tiež ako Pavol Apoštol alebo Svätý Pavol, bol kresťanský apoštol, ktorý šíril Ježišovo učenie vo svete prvého storočia. Bol všeobecne považovaný za jednu z najvýznamnejších osobností apoštolského veku. Od polovice 40. do polovice 50. rokov nášho letopočtu založil niekoľko kresťanských komunít v Malej Ázii a Európe.
Podľa knihy Nového zákona Skutky apoštolov bol Pavol farizejom. Zúčastnil sa na prenasledovaní prvých Ježišových učeníkov, možno Židov z helenizovanej diaspóry, ktorí konvertovali na kresťanstvo, v oblasti Jeruzalema pred jeho konverziou. Nejaký čas po tom, čo Pavol schválil popravu Štefana, cestoval po ceste do Damasku, aby tam našiel nejakých kresťanov a priviedol ich „spútaných do Jeruzalema“. Na poludnie zažiarilo okolo neho aj tých, ktorí boli s ním, svetlo jasnejšie ako slnko, čo spôsobilo, že všetci padli na zem, pričom zmŕtvychvstalý Kristus sa slovne prihovoril Pavlovi ohľadom jeho prenasledovania. Keď bol oslepený a dostal príkaz vstúpiť do mesta, o tri dni neskôr mu Ananiáš z Damasku vrátil zrak. Po týchto udalostiach bol Pavol pokrstený a hneď začal vyhlasovať, že Ježiš Nazaretský je židovský mesiáš a Boží Syn. Približne polovica obsahu knihy Skutky apoštolov podrobne opisuje život a dielo Pavla.
Štrnásť z 27 kníh Nového zákona sa tradične pripisuje Pavlovi. Učenci nepopierajú, že sedem z Pavlových epištol je autentických, s rôznou mierou argumentácie o zvyšných. Pavlovo autorstvo Listu Hebrejom sa v samotnom liste neuplatňuje a už v 2. a 3. storočí sa o ňom pochybovalo. Od 5. do 16. storočia sa takmer bez pochýb akceptovalo, že autorom listu Hebrejom bol Pavol, ale tento názor dnes vedci takmer všeobecne odmietajú. O ďalších šiestich sa niektorí učenci domnievajú, že pochádzali od nasledovníkov píšucich v jeho mene, pričom použili materiál z Pavlových prežívajúcich listov a listov, ktoré napísal a ktoré už neprežili. Iní vedci tvrdia, že myšlienka pseudonymného autora sporných listov vyvoláva veľa problémov.
Pavlove epištoly sú aj dnes životne dôležitými koreňmi teológie, bohoslužby a pastoračného života v latinských a protestantských tradíciách Západu, ako aj vo východných katolíckych a pravoslávnych tradíciách Východu. Pavlov vplyv na kresťanské myslenie a prax bol charakterizovaný ako „hlboký, keďže je všadeprítomný“, medzi vplyvmi mnohých iných apoštolov a misionárov zapojených do šírenia kresťanskej viery.
Život.
Pochádzal z nábožnej židovskej rodiny z kmeňa Benjamin, ktorá mala rímske občianske právo. Bol vychovaný ako farizej, dostalo sa mu však zrejme aj grécke vzdelanie. Písal po grécky a citáty zo Starého zákona preberal z gréckeho prekladu. Neskôr študoval v Jeruzaleme u slávneho rabína Gamaliela I. a sám sa stal rabínom. Vyučil sa aj remeslu a bol tiež výrobcom stanov.
Saul bol horlivým vyznavačom židovskej viery a z poverenia veľkňaza prenasledoval kresťanov, väznil ich a mučil. Mnohí kresťania z Jeruzalema pred prenasledovaním ušli, niektorí sa uchýlili do Damasku, kde obracali na kresťanskú vieru tamojších obyvateľov. Saul sa vybral do Damasku pochytať kresťanov a priviesť ich do Jeruzalema. Pred príchodom do Damasku mal videnie, po ktorom sa obrátil na kresťanskú vieru. Odtiaľ pochádza príslovie "Obrátenie Šavla na Pavla".
Zákony.
Bol prvým vzdelancom medzi Kristovými učeníkmi (snáď s výnimkou evanjelistu Marka). Kresťanstvo chápal ako tretí stupeň vo vývoji zákona.
Pohania podliehajú zákonu prírodnému, zbožňujú prírodné sily ako bohov, klaňajú sa svojim výtvorom alebo zvieratám, prosto sú poddaní prírode. Je to teda aj poddanstvo zákonu tela, zbožňovanie jeho potrieb. Pohanský človek je celkom pohltený prírodou, klania sa a korí sa jej. Prijíma jej zákon, zákon boja, pomsty, krvi.
Druhou fázou vývoja zákona je zákon starožidovský. Nie je to už zákon prírody, ale „zákon otcov“, písaný kódex, vyjadrujúci vôľu jedného boha - „Jahve“, ktorý sa skrze prorokov „zjavoval“ izraelskému národu. Je to zákon Boha „Jahve“, ktorý sa často správa až príliš ľudsky, keď napríklad od Abraháma žiada smrť jeho syna Izáka, ako skúšku Abrahámovej oddanosti Bohu „Jahve“. V poslednej chvíli anjel zadržiava Abrahámovu ruku a nedovoľuje Abrahámovi obetovať syna. „Jahve“ je presvedčený o Abrahámovej oddanosti a má dôkazový materiál, pre „Jahveho“ odporcov, že človek (v tomto prípade Abrahám) neslúži „Jahvemu“ zo sebeckých dôvodov.
Kresťanstvo je zákonom lásky a pokoja.
Úcta.
Vo väčšine kresťanských cirkví sa sviatok sv. apoštola Pavla slávi 29. júna spoločne s apoštolom Petrom.
V gréckokatolíckej cirkvi sviatku svätých apoštolov Petra a Pavla predchádza tzv. Petro-pavlovský alebo Apoštolský pôst (ľudovo nazývaný Petrovka).

</doc>
<doc id="2011" url="https://sk.wikipedia.org/wiki?curid=2011" title="Peter (apoštol)">
Peter (apoštol)

Svätý Peter, apoštol (* ?, Betsaida, † 64/67, Rím), pôvodným menom Šimon, známy aj ako Kéfas ("skala"), bol jeden z dvanástich učeníkov Ježiša Krista. Údaje o jeho pôsobení na čele v tom čase malej skupiny kresťanov sa značne líšia. Podľa Biblie ho touto úlohou poveril osobne Ježiš.
Toto jedinečné poverenie dalo základ vzniku pápežstva prostredníctvom pápežov a koncilov. Informácie o Petrovej životnej dráhe, osobnosti a postavení v prvej kresťanskej obci poskytuje Nový zákon, doplnený starovekou hodnovernou tradíciou.
Ježišov učeník.
Pôvodným menom Simeon alebo po grécky Šimon bol rodákom z Betsaidy na brehu Galilejského jazera, synom Jonáša a s bratom Ondrejom boli rybármi. Keď Ježiš začal svoju misiu, Šimon bol ženatý a žil v Kafarnaume s testinou a Ondrejom. Podľa synoptických evanjelií to bolo práve pri Galilejskom jazere, kde ho Ježiš povolal s Jakubom a Jánom, Zebedejovými synmi, oboch bratov, aby ho nasledovali ("„prišli do domu Šimonovho, kde jeho svokra ležala v horúčke“" - Mt 8,14-15). "Evanjelium sv. Jána", ktoré ich povolanie umiestňuje do Judska, predstavuje prvých učeníkov vrátane Šimona.
Všetky štyri evanjeliá sa s menším rozdielom v dôraze zhodujú v tom, že Šimon sa od počiatku verejného účinkovania po Ježišovom boku stal vodcom a zástupcom skupiny. Spomína sa nápadne často, objavuje sa ako prvý vo všetkých zoznamoch dvanástich apoštolov a patril k úzkej skupine vystupujúcej pri všetkých významných udalostiach. Podľa Matúšovho evanjelia, keď sa Ježiš pýtal učeníkov, za koho ho pokladajú, Šimon odvetil za všetkých, že ho pokladajú za Pomazaného, syna Boha živého. Ježiš ho za toto božské vnuknutie vyhlásil za blahoslaveného, oslovil ho aramejským menom Kéfas (t. j. skala), čo znamená po grécky Peter, a vyhlásil, že na „tej skale“ postaví jeho nezničiteľnú cirkev, ktorú nepremôžu ani brány smrti, dá mu „kľúče kráľovstva nebeského“ a moc „zväzovať a rozväzovať“ ("„Tu es Petrus, et super hanc petram aedificabo ecclesiam meam, et portae inferi non praevalebunt adversus eam,“" t. j. Ty si Peter (Skala) a na tejto Skale postavím svoju cirkev a brány pekla ju nepremôžu - Mt 16, 18-19). Protestantská tradícia Petra za skalu, na ktorej bude vybudovaná cirkev nepokladá, najmä na základe toho, že v gréckom jazyku, na rozdiel od jazyka latinského, rozlišuje výrazy "πέτρα (Strong G4073)" a "Πέτρος (Strong G4074)" ako výrazy s odlišným významom. Za skalu na, ktorej je postavená Cirkev pokladá buď Boha alebo zjavenie o tom, že Ježiš je zasľúbený Spasiteľ.
V aramejčine, v ktorej bol napísaný originálny text evanjelia, je to dokonalá slovná hračka: slovo „cepha“ totiž aramejsky znamená „Peter“ aj „skala“. Text je dodnes zdrojom trvalej polemiky, najmä vo vzťahu k pápežovi ako úradu.
Na Poslednej večeri mu Ježiš ukladá, aby posilnil svojich bratov. Keď Ježiša zatkli, Petra opustila odvaha a trikrát zaprel, že Ho pozná. Jednako bol prvým učeníkom, ktorý nazrel do prázdneho hrobu a prvý, ktorému sa ukázal vzkriesený Ježiš. Neskôr, čo zaznamenal iba sv. Ján (21, 15–17), Peter trikrát dostal od Pána pastiersku povinnosť pásť Jeho ovečky ("„Po druhý raz spýtal sa ho zase: Šimon, syn Jonášov, či ma miluješ? A on Mu odpovedal: Áno, Pane, Ty vieš, že Ťa milujem. Riekol mu: Pas moje ovečky!“").
Na čele cirkvi.
Po smrti Ježiša sa vrátil domov, do Galilei, no potom čo s ním, vzkrieseným, údajne hovoril, vrátil sa i s ostatnými učeníkmi späť do Jeruzalema. V prvej polovici "Skutkov apoštolov" sa píše, že po nanebovstúpení Pána sa Peter stal nesporným vodcom mladej cirkvi. Riadil voľbu Judášovho nástupcu, otvoril cirkev pre pohanov, keď dal pokrstiť Kornélia bez obriezky, a na zasadaní cirkevného zboru v Jeruzaleme, ktorý historici pokladajú za prvý cirkevný snem, (v roku 49 alebo 50) úspešne presadil miernejšiu politiku voči pohanom. (Pohania, ktorí uverili v Ježiša, boli prijatí do spoločenstva bez toho, aby museli prejsť židovskou obriezkou. Snem ustanovil, aby veriaci z pohanského prostredia dodržiavali štyri veci: "„... ale im treba napísať, aby sa zdŕžali poškvrneného modlami, smilstva, zaduseného a krvi.“ (Sk 15,20)"). Na tomto sneme sa výslovne spomínajú menom Peter, Jakub mladší, Pavol a Barnabáš a je veľmi pravdepodobné, že tam bol aj apoštol Ján.
Podľa tradície pôsobil Peter v Ponte, Galatii, Kapadócii, Malej Ázii, Bitýnii a Antiochii. Na jeho cestách ho vraj sprevádzal evanjelista Marek, ktorý svoje zážitky zapísal do svojho evanjelia.
Petrove pohľady na vieru však za jeho života prešli viacerými názorovými zmenami: Napríklad spočiatku neveril v možnosť spasenia pohanov, no toto presvedčenie stratil po videní v Joppe "(„Čo Boh očistil, ty nenazývaj poškvrneným“ (Sk 11,9B))". Kontroverzia ohľadom dodržiavania Mojžišovho zákona novými veriacimi z pohanského a barbarského pozadia bola vyriešená na sneme v Jeruzaleme.
Je možné, že Peter strávil svoje posledné roky v Ríme, kde údajne prišiel „založiť cirkev, ktorá by mesto očistila“. Potvrdzujú to aj raní autori ako Kliment Rímsky († 101), Ignác Antiochijský († 107) a Ireneus († 202). Židia v meste nemali ľahké postavenie: napriek tomu, že Rimania boli v otázke náboženstva pomerne tolerantní, považovali ľudí s iným vierovyznaním za „nedôveryhodných“. Podobne bol na tom však i sám Peter: Niektorí Židia ho považovali za odpadlíka, ktorý uznával zákon, no neuznával potrebu obriezky a židovské sviatky a rituály. Pre nich bol Ježiš obyčajným potulným kazateľom.
Konanie vzbudzujúce pochybnosti.
Podľa "Skutkov apoštolov" Peter hlásal skorý príchod Spasiteľa, vyzýval k pokániu a k viere. Podľa Petrových listov vyzýval tiež k úplnej poslušnosti voči vrchnosti. Povzbudzoval dobrovoľné odovzdanie celého alebo časti majetku veriacich Bohu, čiže ich cirkevnému zboru, pravdepodobne vzhľadom na prorocké skoré očakávanie zničenia Jeruzalema Rimanmi. Pri počte približne 5.000 veriacich došlo k nahromadeniu veľkého majetku, ktorý bol pravdepodobne použitý ako pomoc pri zakladaní nových zborov po zničení Jeruzalema a pomoc chudobným. V prípade manželov Ananiáša a Zafiry, vedený Duchom Svätým, vyhlásil smrť za klamstvo o tom, že odovzdali iba časť utŕžených peňazí za predané pole. Peter bol uväznený v Jeruzaleme miestnym zastupiteľom krátko pred uväznením Štefana, on bol však vyslobodený anjelom, zatiaľ čo pri uväznení v Ríme, nariadenom cisárom Nerom, bol Peter popravený.
Nero a Petrova smrť.
O Petrovom pobyte a smrti v Ríme sa dozvedáme iba z prvého Petrovho listu, kde Babylon pravdepodobne označuje Rím. Niektorí teológovia však tvrdia, že Babylon označuje skutočný historický Babylon na území dnešného Iraku. Nie je však nič známe o dĺžke jeho pobytu: dohady, že trval dvadsaťpäť rokov, sú legendou z 3. storočia. Ignác sa domnieval, že sv. Peter a sv. Pavol mali zvláštnu moc nad rímskou cirkvou, kým Ireneus tvrdil, že ju založili spoločne a začali postupnosť jej biskupov. Rovnako nič nie je známe o ich zákonodarnej úlohe a už vôbec nie o Petrovej úlohe predpokladaného vodcu obce. Podľa dejepisca Eusébia († 339 ?) obaja boli popravení za vlády cisára Nera (54 – 68), pravdepodobne pri prenasledovaní v r. 64. Tertulián († 222) uvádza, že Peter bol ukrižovaný. 
19. júna 64 vypukol v Ríme veľký požiar. Trval celý týždeň a zničil desať zo štrnástich mestských štvrtí. Nero, ktorý bol v tom čase v Anziu, po návrate do mesta obvinil z požiaru kresťanov. V Circus Gai et Neronis na pravom brehu rieky Tiber dal veľké množstvo členov tejto „židovskej sekty“ ukrižovať. Petra uväznili krátko po požiari a onedlho popravili: údajne na jeho vlastnú žiadosť ho ukrižovali hlavou nadol, ako výraz úcty k svojmu Bohu (pretože sám seba nepokladal za hodného umrieť rovnakou smrťou ako jeho Pán).
Jeho nasledovníci ho v noci sňali z kríža a pochovali pri múre, kde sa obvykle takto popravení pochovávali (1. míľnik na Via Cornelia). O tridsať rokov neskôr tam Anaklét dal postaviť malé oratórium.
V 2. a 3. storočí sa o miesto jeho posledného odpočinku uchádzali dve miesta, „Pamätník apoštolov“ pod San Sebastianom na Via Appia a hrobka na Vatikánskom kopci.
Rímsky biskup.
Na konci 2. alebo začiatkom 3. storočia tradícia stotožnila Petra s prvým rímskym biskupom. Bol to prirodzený vývoj, keď sa v Ríme uprostred 2. storočia objavil monarchistický episkopát, t. j. vláda miestnej cirkvi pod jedným biskupom na rozdiel od skupiny presbyterov – biskupov. 
V Novom zákone sa Petrovi pripisujú dve epištoly; okrem toho sa v 2. storočí objavilo množstvo literatúry spojenej s jeho menom, hlavne "Apokalypsa sv. Petra", "Skutky sv. Petra" a "Evanjelium sv. Petra".
Úcta.
Úcta k svätému Petrovi je dodnes veľmi živá v celom katolíckom kresťanstve. Na Slovensku sa sviatok sv. Petra a Pavla slávi 29. júna. Atribútmi sv. Petra sú kľúč (kľúče), obrátený kríž, kohút alebo rybárska loďka. Zobrazený ako starý muž držiaci v ruke kľúče býva od starokresťanských čias až do súčasnosti častým námetom umeleckých diel. Patrocínium sv. Petra má na svete množstvo sakrálnych stavieb; zo všetkých je pravdepodobne najznámejšia Bazilika sv. Petra vo Vatikáne, postavená nad údajným hrobom sv. Petra.
V gréckokatolíckej cirkvi sviatku svätých apoštolov Petra a Pavla predchádza tzv. Petro-pavlovský alebo Apoštolský pôst (ľudovo nazývaný Petrovka).
Protestantské cirkvi kult svätého Petra nepraktizujú.

</doc>
<doc id="2013" url="https://sk.wikipedia.org/wiki?curid=2013" title="Pavol VI.">
Pavol VI.

Svätý Pavol VI., , vlastným menom Giovanni Battista Enrico Antonio Maria Montini (* 26. september 1897 Concesio, Taliansko – † 6. august 1978, Castel Gandolfo, Vatikán) bol 262. pápež v období 21. jún 19636. august 1978.
Životopis.
Mladosť.
Narodil sa v dedine Concesio pri Brescii, ako druhý syn v rodine váženého advokáta, obchodníka, vydavateľa a šéfredaktora katolíckeho denníka "Il cittadino di Brescia". Pápežova matka bola hlboko veriaca žena, ktorá chodila každý deň na sväté prijímanie.
Takmer celé detstvo prežil na vidieku. Začal študovať na jezuitskom gymnáziu v Brescii, ktoré však musel pre chorobu opustiť. Ďalšie vyučovanie absolvoval súkromne, maturitu zložil v roku 1916 na prísnom gymnáziu Arnaldo da Brescia. Aj v kňazskom seminári v Brescii začal študovať ako externista. Býval v rodičovskom dome.
Kňaz.
Za kňaza bol vysvätený 29. mája 1920. Primície mal na ďalší deň v kostole Santa Maria delle Grazie v Brescii. Hneď po vysviacke ho diecézny biskup poslal študovať do Ríma na pápežskú univerzitu Gregoriana. Súčasne študoval aj na štátnej univerzite. Po čase ho prijali do pápežskej akadémie pre diplomatov, ktorá sa vtedy volala "Accademia dei Nobili ecclesiastici" (Akadémia cirkevných šľachticov). Po skončení štúdia ho vyslali ako nunciovho tajomníka do Varšavy. Z obavy o jeho zdravie ho po šiestich mesiacoch povolali späť do Ríma.
Od roku 1922 pôsobil v pápežskom štátnom sekretariáte, 13. decembra 1937 sa stal asistentom štátneho tajomníka a v novembri 1954 bol vymenovaný za štátneho podtajomníka.
Biskup.
1. novembra 1954 ho vymenovali za milánskeho arcibiskupa. Do úradu nastúpil 4. januára 1955 a tak účinkoval, že sa, ako sám povedal, cítil ako „arcibiskup robotníkov“. Jeho sťahovanie „sprevádzalo povestných deväťdesiat debien kníh“. O štyri roky neskôr, 8. decembra 1958 ho pápež Ján XXIII., po svojom nástupe ako prvého, vymenoval za kardinála.
Pontifikát.
Za pápeža bol zvolený, ako umiernený pokrokár, 21. júna 1963, po jednom z najkratších konkláve v dejinách cirkvi. Už v roku 1964 vykonal ako pápež prvú pútnickú cestu do Svätej zeme, kde sa 5. januára stretol s carihradským ekumenickým patriarchom Athenagorasom I., čo bolo historicky veľmi dôležité stretnutie z pohľadu ekumenizmu. V záujme ekumenizmu usporiadal tiež stretnutie s arcibiskupom canterburským Michaelom Ramseyom v Ríme 24. marca 1966, opätovne s ekumenickým patriarchom Athenagorasom I. najprv 25. júla 1967 v Istanbule a potom 26. októbra 1967 v Ríme.
Pavol VI. okrem cesty do Svätej zeme absolvoval aj iné pastoračné cesty. Navštívil Filipíny, Austráliu, Indonéziu, Samou, Hongkong, Irán a Srí Lanku. Jeho neobyčajné cesty do Indie, do OSN v New Yorku vzbudili pozornosť svetovej verejnosti. Medzi novinármi ho nazývali "Flying Paul" ("Lietajúci Pavol").
Pavol VI. zrušil index zakázaných kníh a názov Svätého ofícia zmenil na Kongregáciu pre náuku viery. (Sväté ofícium bolo následníkom stredovekej inštitúcie pre inkvizíciu.)
V zahraničnej politike bol pokračovateľom mierovej koexistencie Jána XXIII. Rozhodol sa pokračovať v Druhom vatikánskom koncile, ktorý prerušila smrť Jána XXIII. Aj keď s veľkou opatrnosťou, ale chcel pokračovať v zbližovaní sa s východným blokom v intenciách svojho predchodcu.
Proces kanonizácie.
Blahorečenie.
Pápež František v piatok 9. mája 2014 rozhodol o blahorečení Pavla VI., ktoré sa uskutočnilo v nedeľu 19. októbra 2014. Jeho pozostatky neexhumovali, ako relikvia slúžili stopy krvi na odeve Pavla VI., ktoré na ňom ostali po pokuse o atentát na pápeža v Manile 27. novembra 1970. Počas blahorečenia mal pápež František oblečené zlaté rúcho, ktoré dostal Pavol VI. k osemdesiatym narodeninám a použil aj jeho biskupskú palicu a kalich. Jeho spomienka sa v Katolíckej cirkvi slávi 26. septembra.
Kanonizácia.
Dňa 13. decembra 2017 komisia teológov potvrdila ďalší zázrak na príhovor Pavla VI. Zázrak sa týkal narodenia zdravého dieťaťa v 26. týždni tehotenstva aj napriek prasknutiu placenty v 13. týždni tehotenstva a veľmi rizikovému tehotenstvu. Matka sa rozhodla dieťa donosiť a svoje tehotenstvo zverila príhovoru Pavla VI.
Členovia Kongregácie pre kauzy svätých na zasadnutí 6. februára 2018 tento zázrak potvrdili.
Pápež František 6. marca 2018 podpísal dekrét o svätorečení Pavla VI., ktorým zázrak uznal. Jeho kanonizácia bola v nedeľu 14. októbra 2018 vo Vatikáne.

</doc>
<doc id="2014" url="https://sk.wikipedia.org/wiki?curid=2014" title="Karl Pearson">
Karl Pearson

Karl Pearson (* 27. marec 1857, Londýn, Spojené kráľovstvo – † 27. apríl 1936, Coldharbour) bol anglický matematik a filozof, zástanca machizmu.
Matematická teória štatistiky a jej aplikácie na biológiu (biometria). Vo svojej základnej filozofickej práci „Gramatika vedy“ (1892) sa venuje otázkam metodológie vedy.
Úloha vedy spočíva v klasifikácii a opise faktov. Materiálne veci sú skupiny zmyslových vnemov a zákony prírody, priestor a čas sú výtvory ľudského rozumu.

</doc>
<doc id="2015" url="https://sk.wikipedia.org/wiki?curid=2015" title="Charles Sanders Peirce">
Charles Sanders Peirce

Charles Sanders Peirce (* 10. september 1839, Cambridge, Massachusetts – † 19. apríl 1914, Milford, Pensylvánia) bol americký filozof, logik, jeden zo zakladateľov (hlavný inšpirátor) pragmatizmu, ktorý sa zrodil z diskusií v tzv. metafyzickom klube v Cambridgi. Peircove myšlienky boli inšpiratívne v mnohých odboroch: epistemológia, metafyzika, semiotika. Peircove myšlienky (po uverejnení jeho zobraných spisov) zasiahli veľmi silno do diskusie v hermeneutike, analytickej filozofii, frankfurtskej škole. Výrazne ovplyvnil Maxa Benseho.
Tvrdí, že pevné presvedčenie je presvedčenie, o ktorom vieme, že konanie v ňom implikované umožňuje uspokojenie našich prianí.

</doc>
<doc id="2016" url="https://sk.wikipedia.org/wiki?curid=2016" title="Miroslav Petříček">
Miroslav Petříček

Miroslav Petříček jr. (* 21. február 1951, Praha) je český filozof, žiak Jana Patočky.
Pôsobí na Ústave filozofie a religionistiky Filozofickej fakulty Karlovej univerzity, špecializuje sa na francúzsku súčasnú (postmodernú) filozofiu a vzťahy medzi filozofiou a umením. Taktiež pôsobí ako prekladateľ z francúzštiny. Vydal niekoľko publikácii a do češtiny preložil napr. dílo "Viditelné a neviditelné" Maurice Merleau-Pontyho.

</doc>
<doc id="2018" url="https://sk.wikipedia.org/wiki?curid=2018" title="Petrus Lombardus">
Petrus Lombardus



</doc>
<doc id="2019" url="https://sk.wikipedia.org/wiki?curid=2019" title="William Petty">
William Petty

Sir William Petty (* 27. máj 1623, Romsey, Anglicko – † 16. december 1687, Londýn) bol anglický ekonóm, štatistik, lekár, profesor hudby, námorník a vynálezca. V ekonómii to bol merkantilista a predchodca klasickej ekonómie.
Vytvoril základy teórie pracovnej hodnoty, ktorou vysvetlil aj ceny. 
Hodnota (cena) tovaru je z dlhodobého hľadiska rovná práci vynaloženej na jeho výrobu. Táto práca sa meria množstvom potravín, ktoré sú schopní robotníci, ktorí tovar vyrábali, za rovnaký čas vyrobiť v poľnohospodárstve. Hodnota peňazí (mincí), a tým nepriamo aj dlhodobá cena tovaru, je z dlhodobého hľadiska analogicky rovná najmä práci vynaloženej na výrobu (ťažbu a razenie) týchto peňazí. 
Úrok je podľa neho z dlhodobého hľadiska rovný pozemkovej rente. Pozemková renta je rozdiel (tzv. prebytok či v marxistickej terminológii nadhodnota) medzi hodnotou (cenou) obilia a existenčným minimom poľnohospodárov.

</doc>
<doc id="2020" url="https://sk.wikipedia.org/wiki?curid=2020" title="Alexander Pfänder">
Alexander Pfänder

Alexander Pfänder (* 7. február 1870, Iserlohn, Nemecko – † 18. marec 1941, Mníchov) bol nemecký filozof, predstaviteľ mníchovskej fenomenológie; pracoval v oblasti logiky a psychológie.
Človek je telesno-duševno-duchovná trojjedinosť. Život je sebapresadozvanie sa do tubytia. Ľudský duch je duša, ktorá sa prinavrátila k sebe. Všetky podstaty a idey vzhliadajú k ľudskému duchu a naň zameriavajú svoje požiadavky, aby im pomáhal.

</doc>
<doc id="2021" url="https://sk.wikipedia.org/wiki?curid=2021" title="Jozef Piaček (filozof)">
Jozef Piaček (filozof)

Doc. PhDr. Jozef Piaček, CSc. (* 21. máj 1946, Bratislava) je súčasný slovenský filozof a bývalý univerzitný docent. Vo filozofickom myslení ho ovplyvnili Edmund Husserl, Jan Patočka, Martin Heidegger, Karl Marx, Džiddú Krišnamúrti, Ján Albrecht a Igor Hrušovský.
Kariéra.
V roku 1970 dokončil štúdium filozofie na Filozofickej fakulte Univerzity Komenského v Bratislave. Do roku 2012 tu pôsobil ako prednášajúci dejín filozofie. Od svojich asistentských začiatkov sa špecializoval na výklad filozofických smerov 20. storočia. Takisto prednášal mnohé povinné i výberové kurzy a viedol doktorandov z tejto oblasti. Na Katedre filozofie a dejín filozofie Filozofickej fakulty Univerzity Komenského v Bratislave založil Stály seminár Integrácia. Pedagogicky pôsobil aj na Trnavskej univerzite, na Univerzite Konštantína Filozofa v Nitre a na hudobnej fakulte Vysokej školy múzických umení v Bratislave. S prednáškami vystupoval aj v zahraničí, v Halle, Tbilisi, Brne či vo Viedni.
Vo výskume sa sústreďoval na problematiku fenomenológie. Postupne vypracoval vlastnú koncepciu synkriticizmu. Od osemdesiatych rokov 20. storočia sa začal zaoberať aj možnosťami využitia výpočtovej techniky vo filozofických vedách, pričom spolupracoval s informatikou, najmä na riešení metodologických problémov. Spolu s Milošom Kravčíkom je spolutvorcom prvej slovenskej počítačovej filozofickej hypertextovej encyklopédie, známej aj pod skratkou FILIT, ktorej rozvinutím je "Pomocný slovník filozofa". 
Takisto bol aj členom vedeckého kolégia Slovenskej akadémie vied pre filozofiu.
Jozefa Piačeka považujú za filozofického otca hudobného zoskupenia "Požoň sentimentál".
Vývin filozofického myslenia.
V myšlienkovom vývine Jozefa Piačeka možno rozlíšiť dve vývinové etapy, a to kriticistickú (od roku 1970 až do roku 1986) a synkriticistickú (od roku 1986 až po súčasnosť). V jednom i druhom období sa Jozef Piaček prihlasuje k tradícii bratislavskej filozofickej školy (BFŠ), k filozofii čistého bytia Igora Hrušovského a k jej rozvíjaniu z pozícií Filkornovej polymorfistickej ontológie, Černíkovej kategoriológie resp. Suchého ontologizmu.
Kriticistická etapa (1970 – 1986).
Kriticistická etapa Piačekovho filozofického myslenia krúži okolo recepcie Husserlovej filozofie prirodzeného sveta alebo životného sveta (Lebenswelt), ktorý Jozef Piaček tematizuje pod titulom pôvodného východiska poznania. V tomto období vychádza z Patočkovej recepcie Husserlovej fenomenológie a Heideggerovej a Finkeho filozofie, vyúsťujúcej do filozofie prirodzeného sveta, ktorú rozoberá z pozície Marxovho kriticizmu. Táto etapa vrcholí uverejnením prvej syntetickej monografie o fenomenológii na Slovensku "Marxizmus a kríza fenomenológie" (v roku 1984; názov strojopisu odovzdaného redakcii v roku 1982 znel "Pôvodné východisko vedeckého poznania u E. Husserla"), kde sa už ohlasuje východisková myšlienka ďalšej (synkriticistickej) myšlienkovej etapy Jozefa Piačeka. Jedná sa o ideu transhorizontovej reality, a to pod titulom otvorenej povahy bytia za horizontom. V rámci synkriticizmu Piaček v tomto prípade hovorí o unikajúcne.
Synkriticistická etapa (1986 – súčasnosť).
Synkriticistická etapa Piačekovho filozofického myslenia začína jeho založením Stáleho seminára Integrácia (SSI) na jeseň roku 1986. V priebehu práce SSI Piaček prekonáva polemistické maniery obdobia kriticizmu smerom k zaujatiu agapistického prístupu tak k Husserlovmu ako aj k Patočkovmu odkazu. Z Marxovho kriticizmu si zachováva jeho ideu sebaoslobodzovania sa človeka, no postupne ju transformuje v smere svojej koncepcie deegoizácie - rozpúšťania ega. V tomto smere ho mocne ovplyvňuje filozofia Džiddú Krišnamúrtiho a intenzívne dialógy s Jánom Albrechtom. V priebehu druhej polovice osemdesiatych rokov 20. storočia tak Piaček postupne vypracováva svoju vlastnú filozofickú pozíciu, ktorú označuje termínom synkriticizmus a ktorej základy tvorí perichronozofia, čiže filozofia bezčasia. Základným textom synkriticistickej etapy je hlavné dielo Jozefa Piačeka "Synkriticizmus – filozofia konkordancie" (2002; ide o upravený pôvodný rukopis z roku 1999). Termíny väčšiny synkriticistických textov vrátane perichronozofie sú zahrnuté do Slovenského národného korpusu.
Jedným z motívov vypracovania synkriticizmu bolo ukázať kohéziu Bratislavskej filozofickej školy napriek pôvodnej rozdielnosti svetonázorových proveniencií jej predstaviteľov (novopozitivizmus, novotomizmus, marxizmus, fenomenológia). V synkriticistickej etape sa venuje najmä vzťahu medzi kultúrou a civilizáciou, pričom ťažkosť civilizácie vidí v nezrelosti muža, ktorá sa prenáša aj na ženu intenzifikujúcu napodobňovanie muža a na mladistvých stále nižšej vekovej kategórie. Ilustráciou tejto skutočnosti sú podľa neho vojny (prvá a druhá svetová vojna, vietnamská, iracká, afganská, líbyjská atď. vojna), nezriedka podpora vlastných nepriateľov, konzumerizmus, turizmus, automobilizmus, rôzne druhy závislosti, chýbanie vlastného názoru, znecitlivenie voči prírode, porušovanie pravidiel súžitia alebo správania sa, stupňujúca sa násilnosť, neschopnosť pomáhajúcich pomáhať samým sebe atď. Príčina tohto stavu tkvie podľa Piačeka v egoizácii a jeho prekonávanie v deegoizácii. Synkriticizmus tak napokon dopracúva do filozofie rozpúšťania ja a jeho nahradenia milujúcnom ako žiarivou prázdnotou obklopovanou ustávajúcim utrpením, ako bezčasovým intervalom ("in-no-time-interval"), ktorý zbezodkladňuje prerušenie konania zla. Komplexný obraz o tejto etape podáva súbor štúdií z pera J. Siváka, R. Sťahela, S. Gálika, A Slavkovského a S. Gálikovej Tolnaiovej pod názvom "Synkriticizmus a fenomenológia. (Synkríza, fenomén, intencionalita)" v zborníku "Znak a fenomén".
Dielo (výber).
Je autor prvého prekladu anglickej filozofickej monografie do slovenčiny (E. Cassirer "Esej o človeku" (1977)), autor „prvej syntetickej monografie o fenomenológii na Slovensku“ ("Marxizmus a kríza fenomenológie", 1984, odovzdanej do redakcie 1982 pod titulom "Pôvodné východisko vedeckého poznania u E. Husserla") a tvorca “prvej pôvodnej slovenskej filozofickej koncepcie (synkriticizmu).

</doc>
<doc id="2022" url="https://sk.wikipedia.org/wiki?curid=2022" title="Jean Piaget">
Jean Piaget

Jean Piaget (* 9. august 1896, Neuchâtel, Švajčiarsko – † 10. september 1980, Ženeva) bol švajčiarsky psychológ, biológ a epistemológ. Je zakladateľom operacionálnej teórie intelektu, genetickej psychológie a genetickej epistemológie. Prednášal na ženevskej, lausannskej a parížskej univerzite.

</doc>
<doc id="2023" url="https://sk.wikipedia.org/wiki?curid=2023" title="Pico della Mirandola">
Pico della Mirandola

Giovanni Pico della Mirandola (*24. február 1463, Mirandola, Taliansko – † 17. november 1494, Florencia) bol taliansky filozof a učenec. Vynikal priam zázračnou pamäťou.
Narodil sa v šľachtickej rodine v malom mestečku Mirandola, asi 30 km severovýchodne od Modeny v severnom Taliansku. Zaujímal sa o filozofiu a klasické jazyky, začal študovať právo v Bologni, ale skoro osirel, odišiel do Padovy a roku 1483 do Florencie, kde sa zoznámil s Lorenzom Medicejským a jeho krúžkom mladých filozofov a básnikov (Marsilio Ficino, Angelo Poliziano a i.) Začal sa zaoberať aj kabalou a myšlienkou na spojenie a zmierenie všetkých náboženstiev. 
Najznámejším Pikovým dielom je tzv. "Reč" (lat. "Oratio"), ktorú roku 1496 uverejnil jeho synovec Gianfrancesco Pico della Mirandola (1469–1533) pod názvom "O ľudskej dôstojnosti" ("De hominis dignitate"). Pôvodne mala slúžiť ako úvodná reč pre plánovanú rímsku dišputu k Pikovmu synkretickému projektu, ktorý nazval "Deväť sto téz" (lat. "Conclusiones"). Pico della Mirandola v "Reči" vyzdvihol osobitné postavenie človeka, ktorého Boh postavil do stredu stvorenia takým spôsobom, že má svoju prirodzenosť voliť sám, na základe slobodného rozhodnutia, a tak môže byť buď pozdvihnutý na úroveň vyšších bytostí, podľa nebeskej hierarchie, alebo poklesnúť k zvieratám. Jedná sa o známy text humanizmu. Zároveň predstavuje pre autora typickú snahu o synkretizmus na poli filozofických aj teologických otázok.
Celý Pikov projekt "Deväť sto téz", ktorý sa mal odohrať v Ríme, nebol nikdy uskutočnený. Snažil sa prizvať celú vtedajšiu vzdelaneckú elitu ku slobodnej akademickej diskusii a dokonca ponúkol osobné financie na cestovné náklady účastníkov, ale pápež Inocent VIII., ktorému tiež zaslal tézy k prečítaniu, dal tézy preskúmať komisii, ktorá trinásť z nich označila za chybné, podozrivé, alebo heretické. Keď sa ich Piko pokúsil obhajovať v "Apologii" (1487), bol spis roku 1487 cirkevne odsúdený a Pico utiekol do Francúzska. Po úteku do Francúzska sa dostal do väzení Filipa Savojského. Vďaka diplomatickému vyjednávaní Lorenza Medicejského a Karla VIII. bol prepustený pod podmienkou, že bude žiť vo Florencii a jej bezprostrednom okolí. V posledných rokoch života bol v tesnom kontakte s radikálnym dominikánskym kazateľom Girolamom Savonarolom a venoval sa hlavne náboženským úvahám. V Savonarolovom kostole San Marco bol potom aj v roku 1494 pochovaný.

</doc>
<doc id="2024" url="https://sk.wikipedia.org/wiki?curid=2024" title="Dmitrij Ivanovič Pisarev">
Dmitrij Ivanovič Pisarev

Dmitrij Ivanovič Pisarev (1840 - 1868) ruský revolučný publicista, literárny kritik a filozof. Spolupracovník a ideový vedúci časopisu „Russkoje slovo“ (od 1861). Zastával teóriu „chemickej“ cesty revolúcie - postupných sociálnych premien (vzdelávanie ľudu, zvyšovanie produktivity práce, zlepšovanie životných podmienok más).

</doc>
<doc id="2025" url="https://sk.wikipedia.org/wiki?curid=2025" title="Pittakos z Mytilény">
Pittakos z Mytilény

Pittakos z Mytilény (gr. Πιττακὸς ὁ Μυτιληναῖος alebo Πιττακὸς ὁ Λέσβιος; * 651/650 – † asi 570 pred Kr.) bol starogrécky filozof, jeden zo siedmich mudrcov. 
Pôsobil v meste Mytiléna na ostrove Lesbos (pri juhozápadnom pobreží Malej Ázie). Vyznamenal sa v bojoch proti Aténam a získal si veľkú vážnosť. V bojoch medzi aristokraciou a ľudovými vrstvami ho zvolili za tyrana, aby zmiernil rozpory. Pripravil prvé písané zákony pre obyvateľov mesta a po desiatich rokoch samovlády sa dobrovoľne vzdal svojej tyranskej funkcie. V staroveku ho grécky spisovateľ Diogenes Laertios zaradil medzi sedem mudrcov. 

</doc>
<doc id="2026" url="https://sk.wikipedia.org/wiki?curid=2026" title="Max Planck">
Max Planck

Max Karl Ernst Ludwig Planck (* 23. apríl 1858 Kiel, Nemecký spolok – † 4. október 1947, Göttingen, britská okupačná zóna, Nemecká ríša) bol nemecký teoretický fyzik, profesor na univerzite v Berlíne. Štúdiom absolútne čierneho telesa dospel k záveru, že energia je vyžarovaná a pohlcovaná v kvantách a stal sa tak zakladateľom kvantovej mechaniky. Za jeho objav kvantovania energie dostal Nobelovu cenu. Po Planckovi je pomenovaná Planckova konštanta.
Zaoberal sa aj termodynamikou, mechanikou, optikou a filozofickými otázkami fyziky.

</doc>
<doc id="2027" url="https://sk.wikipedia.org/wiki?curid=2027" title="Helmuth Plessner">
Helmuth Plessner

Helmuth Plessner (* 4. september 1892, Wiesbaden, Nemecko – † 12. jún 1985, Göttingen) bol nemecký filozof, jeden zo zakladateľov filozofickej antropológie.

</doc>
<doc id="2028" url="https://sk.wikipedia.org/wiki?curid=2028" title="Plínius Starší">
Plínius Starší

Gaius Plinius Secundus alebo Plínius Starší (* 23, Novum Comum – † 24. august 79, Stabiae) bol rímsky spisovateľ, autor prírodopisnej encyklopédie nesúcej názov "Historia Naturalis". Zastával hodnosť veliteľa časti rímskej flotily. Medzi jeho slávne výroky patrí: „Skutočná sláva má spočívať v konaní robiť to, o čom je hodné písať, v písaní zaznamenávať to, čo je hodné čítania.“
Plínius bol synom rímskeho jazdca s cognominom Celer a akejsi ženy menom Marcella, podľa niektorých dcéry senátora Gaia Caecilia z mesta Novum Comum (dnes Como), podľa iných pochádzajúcej z rodu Titov Pomponiov. Plíniova rodina bola každopádne spriaznená po matkinej alebo otcovej strane s rodinou Caeciliov z Coma. Práve v tomto meste, nie vo Verone, ako sa niekedy uvádza, sa Plínius narodil. V Como bola Plíniovi postavená socha ako slávnemu rodákovi.
Životopis.
Mladosť a vojenská kariéra.
Niekedy pred rokom 35 vzal Plíniov otec svojho syna do Ríma, aby tu získal vzdelanie podľa rímskych štandardov. Politickú kariéru začal bežným spôsobom, teda vojenskou službou, a to ako veliteľ jazdy ("praefectus alae") pod velením rodinného priateľa, Publia Pomponia Secunda, v Germánii. S prestávkami slúžil Plínius v provincii v rokoch 46 – 58. Okrem svojho vzdelaného veliteľa, ktorý v mnohom inšpiroval budúceho encyklopedistu, sa tu zoznámil s ďalšími význačnými vojenskými osobnosťami – vojvodcom Gnaeom Domitiom Corbulonom, u ktorého istý čas tiež slúžil, a budúcim cisárom Titom. Z tohto obdobia pochádzajú dva kratšie Plíniove spisy – "De iaculatione equestri" (O boji na koni) a "De vita Pomponii Secundi" (Život Pomponia Secunda) – a rozsiahle historické dielo "Bella Germaniae" (Vojny v Germánii).
Zo zmienok o gramatikoch a rečníkoch Quintovi Remmiovi Palaemonovi a Arelliovi Fuscovi sa predpokladá, že počas svojich študijných liet mohol byť ich žiakom. Pod vplyvom svojho súčasníka, Senecu Mladšieho, sa priklonil k štúdiu filozofie a rečníctva. Plínius určite študoval v Ríme botaniku v záhrade staručkého Antonia Castora, kde okrem iné uvidel i starobylý „lotosový strom“ zasadený na pozemku, ktorý kedysi patril Marcovi Crassovi. Zúčastnil sa tiež na triumfálnom sprievode cisára Claudia po získaní Británie (44).
Literárne medziobdobie.
Po smrti cisára Claudia roku 54 sa Plínius Starší stiahol z politického života, pravdepodobne kvôli nesúhlasu s politikou cisára Nerona. Život v ústraní mu umožnil naplno sa venovať literárnej činnosti. V tomto období dokončil "Bella Germaniae", ktoré poslúžili neskôr ako prameň historikovi Tacitovi, a vytvoril dve diela zaoberajúce sa rečníctvom – "Studiosus" (Žiak) a "Dubius sermo" (Jazykové pochybnosti).
Návrat do verejného života.
S nástupom cisára Vespasiána (69), Plíniovho známeho z čias jeho vojenskej mladosti, sa spisovateľ vrátil do vojenskej služby. Zastával funkcie prokurátora v provinciách Gallia Transalpina (70) a Hispania Tarraconensis (73), pričom navštívil aj provinciu Gallia Belgica (74). V Hispánii sa bližšie zoznámil s prácou v zlatonosných doloch, ktorej neskôr venoval oddiel svojho prírodopisného diela. Po návrate do Ríma zastával viacero úradov vo Vespasiánovej správe. Údajne ho zvykol navštevovať pred úsvitom, aby si od neho osobne vyžiadal pokyny na každý deň, potom sa venoval svojim úradníckym povinnostiam a zvyšok dňa venoval svojej literárnej a výskumnej činnosti.
Práve v tomto poslednom období vytvoril Plínius svoje dve najvýznamnejšie diela – historickú prácu "A fine Aufidi Bassi" (Pokračovanie Aufidia Bassa) a encyklopédiu "Naturalis Historia" (Prírodoveda).
Roku 79 zastával Plínius Starší funkciu veliteľa cisárskeho loďstva kotviaceho v kampánskom prístave Misenium neďaleko od Pompejí a Herculanea. Keď 24. augusta 79 došlo k erupcií Vezuvu, Plínius sa podujal postarať o evakuáciu vydeseného obyvateľstva, aj preto, aby mohol zblízka výbuch sopky sledovať. Na tejto akcii ho sprevádzal jeho synovec a adoptovaný dedič, Plínius Mladší, ktorý o strýkovej smrti počas erupcie podáva správu v svojej korešpondencii. Plínia Staršieho, ktorý trpel dýchacími potiažami, zabili pravdepodobne sopečné výpary počas spánku. Jeho telo bolo objavené 26. augusta pochované pod nánosmi popola bez viditeľných zranení.
Dielo.
"Naturalis Historia".
Plíniovo jediné zachované dielo, "Naturalis Historia" (Prírodoveda), predstavuje ohromujúci encyklopedistický súbor rímskych vedomostí, ktorý nevynecháva žiadnu oblasť starovekého života. Skladá sa z 37 kníh, pri spisovaní ktorých použil Plínius podľa vlastného tvrdenia práce niekoľkých stoviek autorov o viac ako 2 000 zväzkov. Práve neuveriteľný rozsah a hĺbka zaručili Plíniovmu dielu prežitie až do súčasnosti. Obzvlášť jeho oddiely zaoberajúce sa medicínou, botanikou a prípravkami vyrobenými z rastlín boli hojne používané počas staroveku i stredoveku.
Plíniová encyklopédia je rozvrhnutá do menších tematických celkov:
Encyklopédiu uvádza list, ktorý je adresovaný budúcemu cisárovi, Plíniovmu známemu z vojenskej služby, Titovi. Na základe tohto listu možno datovať dokončenie Prírodovedy do rokov 77 – 78.
V štýle, ktorým je Plíniovo encyklopedické dielo písané, badať vplyv Senecu, jeho vzoru v rečníctve a filozofii. Plínius je jedným z predstaviteľov literárnej tvorby strieborného obdobia rímskej literatúry: pred zrozumiteľnosťou a prirodzenosťou dáva prednosť umeleckej vybrúsenosti a výrazovej bohatosti. Striedajú sa u neho časté zvolania, rečnícke otázky, metafory a poetické prostriedky. Dlhé, rozvité vety, s cieľom mať vyššiu literárnu prepracovanosť bývajú usporiadané neobvyklým spôsobom, objavujú sa v nich neobvyklé jazykové prostriedky a tvary a ich hlavná myšlienka býva odsúvaná až na koniec, aby tak vynikla vnútorná pestrosť súvetia. Po jazykovej stránke u Plínia zaujme veľký počet ablatívných fráz.
Plíniovo dielo, okrem iného, poskytuje cenné informácie o výrobe papyrových zvitkov a purpurového farbiva ako aj o práce v starovekých zlatých doloch v Hispánii.
Nedochované diela.
S výnimkou "Naturalis Historia" sa z Plíniovej tvorby do dnešnej doby nič nedochovalo. Jeho ďalšie práce pozostávali z:
Plíniov ohlas.
Po Plíniovej smrti sa jeho encyklopedické dielo stretlo s nadšeným prijatím, ktoré nezakolísalo až do éry humanizmu. Už v staroveku na jeho základe vznikali početné výťahy a výbery, napríklad dielo "Medicina Plinii" (Plíniovo pojednanie o medicíne) ale i "Collectanea rerum memorabilium" (Zobrané pamätihodnosti), ktoré sa zaujímali predovšetkým o kuriozity v Plíniovom diele. Počas neskorej antiky a stredoveku sa práve "Naturalis Historia" stala jedným z pilierov znalostí antického sveta aj samotných autorov, práve vďaka tomu, že ich Plínius všetkých menovite uvádzal. Plíniova dôslednosť pri citovaní prameňov umožnila identifikovať niektoré staroveké diela, ktorým by inak hrozil zánik.
Stredovek považoval Plínia za neotrasiteľnú autoritu vo všetkých oblastiach, ku ktorým sa encyklopedista vyjadroval. Znovuoživený záujem o antické dejiny a kultúru počas humanizmu tento nekritický obdiv musel prehodnotiť. Pokrok, ktorý v tejto dobe ľudstvo dosahovalo, nutne spochybňoval niektoré tvrdenia antického vzdelanca, pretože sa ukázali buď za vymyslené alebo nepodložené. Napriek tomu vystupovali na obhajobu Plíniovej absolútnej pravdivosti hlasy, ktoré pričítali chyby v "Naturalis Historia" odpisovačom, prípadne neskorším stredovekým editorom. Len pomaly vieru v Plíniovu neotrasiteľnosť vystriedal nový, moderný pohľad na autora – ako na historický prameň podávajúci dôležité informácie o antickej kultúre, vedení a spôsobe života.
Plíniove anekdoty o gréckych umelcoch poskytli humanistickému maliarovi Giorgiovi Vasarimu predlohu pre sériu fresiek zdobiacich interiér jeho domova v Arezze.
Moderná archeológia potvrdila Plíniove údaje o ťažbe zlata pomocou vody privádzanej akvaduktmi. Táto technológia bola použitá v Dolaucothi v južnom Walese aj v známych zlatých doloch v Las Médulas v Španielsku, kde sa dochovali ako pamiatku na túto dobu zvyšky rímskych akvaduktov.
Vo vulkanológii sa vžilo označenie plínijská erupcia pre typ veľmi prudkej vulkanickej erupcie, ktorú charakterizujú chŕlenie dymu a popola až do stratosféry. Podobne termín ultra-plínijský sa používa pre najprudší typ plínijského výbuchu. Príkladom takejto erupcie bola explózia sopky Krakatoa roku 1883 a explózia na ostrove Santorini okolo roku 1500 pred Kr.

</doc>
<doc id="2029" url="https://sk.wikipedia.org/wiki?curid=2029" title="Ploutarchos (spisovateľ)">
Ploutarchos (spisovateľ)

Ploutarchos (iné prepisy: Plútarchos, Plutarchos; ; starší názov: Plutarch; * asi 45, Cheronia – † asi 125, tamtiež) bol významný grécky spisovateľ – historik, filozof, autor moralistických diel.
Život.
Získal kvalitné vzdelanie v Aténach a egyptskej Alexandrii, väčšinu života prežil v rodnej Chaironei, ale veľa cestoval po vtedy známom svete – osobne poznal Grécko, Egypt, Malú Áziu, viackrát navštívil Rím. Získal čestné občianstvo Atén, udržiaval úzke kontakty s delfskou veštiarňou, kde pravdepodobne pôsobil ako jej kňaz.
Dielo.
Plutarchos bol veľmi plodný autor. V staroveku bolo známych takmer 230 literárnych diel, do súčasnosti sa zachovala len asi 150. Jeho hlavným historickým dielom sú "Paralelné životopisy" (Bioi paralléloi) – boli to dvojice životopisov významných gréckych a rímskych osobností, ktoré navzájom porovnával (23 dvojíc: Alexander Veľký – Caesar, Dion – Brutus, Demetrios – Antonius, Agesilaos – Pompeius, Nikias – Crassus, Théseus – Romulus, Lykurgos – Numa, Solon – Poplicola, Aristeides – Cato Maior, Themistokles – Camillus, Kimon – Lucullus, Perikles – Fabius Maximus, Alkibiades – Coriolanus, Lysandros – Sulla, Pelopidas – Marcellus, Timoleon – Aemilius Paulus, Demostenes – Cicero, Phokion – Cato Minor, Eumenes – Sertorius, Pyrrhos – Marius, Philopoimen – Flamininus, Agis/Kleomenes – Gracchovci.
K nim boli pripojené životopisy rímskych cisárov Galbu a Othona a životopis Arata zo Sikyónu a perzského kráľa Artaxerxa II.). Dejiny a životopisy významných osobností mali byť podľa Plutarcha vzorom a poučením pre život, pre správanie sa ľudí i veľkých kolektívov. Jeho životopisy mali veľký význam v neskoršom období, čerpali z nich mnohí dramatici (Corneille, Racine, Shakespeare)
Druhú veľkú skupinu jeho diel tvoria etické diela, lat. nazývané "Moralia". Sú to drobnejšie i rozsiahlejšie diela, ktoré riešia mnohé etické otázky každodenného života, morálky a správania sa ("O zvedavosti", O "počúvaní", "O duševnom pokoji", "O láske"). Napísal aj mnohé diela, ktoré sa venovali literatúre, prírodovede, filozofii, matematike, náboženstvu a ďalším odborom.
Podobne ako v životopisoch významných Grékov a Rimanov hľadal nielen spoločné rysy porovnávaných historických osobností, ale predovšetkým ich morálne kvality, napísal aj asi sto stručných príbehov "Cnosti žien". Pre svoju manželku napísal dielko "Útecha pre vlastnú manželku".

</doc>
<doc id="2030" url="https://sk.wikipedia.org/wiki?curid=2030" title="Henri Poincaré">
Henri Poincaré

Jules Henri Poincaré (* 29. apríl 1854, Nancy, Francúzsko – † 17. júl 1912, Paríž) bol francúzsky matematik, fyzik, astronóm a filozof, zakladateľ konvencionalizmu, člen Parížskej akadémie vied. 
V roku 1905 dospel súčasne s Einsteinom k základným pojmom špeciálnej teórie relativity. Poincaré je významným predstaviteľom kritiky vedy ako sebauvedomenia postupov vedy: zaujímala ho predovšetkým otázka pôvodu základných vedeckých presvedčení.
Zákony vedy sú dohody, ktoré majú slúžiť na čo najvhodnejšie a užitočné opisovanie príslušných javov. Fakty sú hranice slobodných konvencií.
Bol vychovaný ako katolík, avšak neskôr sa stal ateistom. Dal to jasne najavo vo svojej práci "Dernières Pensées" ("Posledné myšlienky"), ktorá bola publikovaná 1. januára 1913, teda po jeho smrti.

</doc>
<doc id="2031" url="https://sk.wikipedia.org/wiki?curid=2031" title="Michael Polanyi">
Michael Polanyi

Michael Polanyi (; * 12. marec 1891, Budapešť – † 22. február 1976, Oxford) bol maďarsko-anglický polyhistor, filozof a vedec. Prispel k mnohým teóriám v rámci fyzikálnej chémie, ekonómie a filozofie a je to jeden zo zakladateľov postpozitivizmu. Od roku 1933 profesor Manchesterskej univerzity.
V 40. rokoch 20. stor. vystúpil s kritikou základných princípov logického pozitivizmu. V 50. rokoch rozpracoval koncepciu nevysloveného ("tacit") alebo skrytého poznania. Toto skryté poznanie sa osvojuje v praktickej činnosti, v spoločnej vedeckej práci. Vyslovené poznanie vo vede vystupuje v podobe interpersonálneho poznania (ako pojmy a teórie), zatiaľ čo nevyslovené poznanie – ako osobné poznanie ("personal knowledge").
Osobný život.
Jeden z Polanyiho synov je John Charles Polanyi, ktorý dostal Nobelovu cenu za chémiu v roku 1986.

</doc>
<doc id="2032" url="https://sk.wikipedia.org/wiki?curid=2032" title="Pietro Pomponazzi">
Pietro Pomponazzi

Pietro Pomponazzi (Pomponatius, Petrus) (* 16. september 1462, Mantova, Taliansko† 18. máj 1525, Bologna) bol taliansky filozof, predstaviteľ renesančných alexandristov.
Nadväzoval na Aristotelovu filozofiu, ktorú sa snažil rozvíjať v materialistickom a antischolastickom duchu. Vyzdvihoval prvky senzualizmu v Aristotelovej filozofii. O duši tvrdil, že je formou tela a že je smrteľná. Cieľom činnosti človeka je podľa Pomponazziho pozemský, nie nadpozemský svet. Pomponazzi zastával učenie o dvojakej pravde.

</doc>
<doc id="2033" url="https://sk.wikipedia.org/wiki?curid=2033" title="Karl Raimund Popper">
Karl Raimund Popper

Sir Karl Raimund Popper (* 28. júl 1902, Viedeň, Rakúsko – † 17. september 1994, Londýn, Spojené kráľovstvo) bol filozof rakúskeho pôvodu, v roku 1937 emigroval na Nový Zéland a od roku 1946 žil v Londýne. Bol významným predstaviteľom moderného liberalizmu, teórie vedy a filozofie. Jeho vedecká činnosť je zastúpená aj na poli logiky, fyziky, biológie, sociológie a politológie. Je považovaný za zakladateľa kritického racionalizmu.
Životopis.
Narodil sa vo Viedni ako syn židovského právnika a advokáta. Jeho otec Simon Siegmund Carl Popper pochádzal z Prahy, predkovia jeho matky Jenny, rodenej Schiffovej, pochádzali zo Sliezska a Maďarska. Vyštudoval univerzitu vo Viedni, kde roku 1928 získal doktorát z filozofie. Potom vyučoval na strednej škole. V roku 1937 vzrastajúci vplyv nacizmu donútil Poppera k emigrácii na Nový Zéland, kde začal prednášať filozofiu na "Canterbury University College New Zealand".
V roku 1946 sa presťahoval do Veľkej Británie, kde pôsobil ako docent logiky a vedeckých metód na "London School of Economics". O tri roky neskôr bol na tej istej univerzite menovaný profesorom. Kráľovná Alžbeta II. ho roku 1965 pasovala za rytiera.
V roku 1969 opustil akademickú pôdu, zostal však aktívny až do svojej smrti v roku 1994. 25. mája 1994 na návrh vedeckej rady 3. LF UK prevzal v aule Karolina čestnú vedeckú hodnosť doktora honoris causa lekárskych vied na Karlovej univerzite.
Vedecká činnosť.
Svoje filozofické, sociologické a politologické názory pomenoval ako "kritický racionalizmus". V sociológii vystupuje Popper ako odporca totalitných ideológií, vrátane marxizmu kde odmieta jeho predpoklad objektívnej historickej nutnosti a možnosti vedeckého spoločenského predvídania, ktoré je na nej založené.
Popper sa intenzívne stýkal s novopozitivistami z Viedenského krúžku, ktorých teóriu "verifikácie" ostro kritizoval a odmietol. Podľa logického pozitivizmu sa vedecké hypotézy získavajú indukciou, alebo zovšeobecňovaním. Oproti tomu Popper ukázal , že každý pokus o empirické, respektíve skúsenostne zdôvodnenie indukcie, končí nekonečným regresom. Pravdivosť vedeckej teórie podľa neho nemožno dokazovať, ale len empiricky testovať. Základom vedeckého poznania teda nie je verifikácia (potvrdenie), ale "falzifikácia". Iba tá teória, ktorú je možné podrobiť falzifikácii, teda vysadiť ju možnosťou vyvrátenia, je vedecká, tým väčšiu hodnotu má pre vedu. Netreba trvať na tom, čo teóriu potvrdzuje; skôr hľadať to, čo by ju mohlo vyvrátiť. Konečná pravda neexistuje, existuje iba približovanie sa k pravde neustálym vylučovaním falzifikovaných teórií, hovoríme o evolúcií vedy. K evolúcii, vývoja vedy dochádza práve vďaka falzifikácii: tým, že niečo popierame, získavame nový priestor pre otvorenie ďalších, nových otázok.
Dôsledkom jeho pojatia vedeckého poznania je obrana otvoreného myslenia a otvorenej spoločnosti. Sila vedy nespočíva teda v tom, že sa jej tvrdenia dajú dokázať, ale v tom, že musia byť formulované tak, aby sa dali vyvrátiť. Práve tak sila demokracie nespočíva v tom, že by vyberala tých najlepších k vláde, ale že každú vládu možno bežnými prostriedkami (voľbami) odvolať.
Bol, mimo iného, aktívnym členom liberálneho "think tank" "Mont Pelerin Society" Královskej spoločnosti ("Royal Society") v Londýne a medzinárodnej akadémie vied ("International Academy of Science").
Roly v spoločnosti a politike.
Okrem inej vedeckej činnosti je významný Popperov fundovaný rozbor totality. Zverejnenie "Otvorenej spoločnosti a jej nepriateľov" práve v roku 1945 bolo významným impulzom v spracovaní následkov jedného, práve porazeného totalitného systému tej doby a v práve prebiehajúcom boji slobodného myslenia s ďalším z nich. Popperove znalosti a analýza uzavretých štruktúr vtedajšej politiky ukazujú na ich účel – totalitnú moc za každú cenu. Moc snažiacu sa skryť za tú či ktorúkoľvek ideológiu – práve končiaci fašizmus, a ďalej expandujúci komunizmus. Popper proti nim stavia model otvorenej a pluralitnej spoločnosti, z ktorej potom môže vzísť skutočný pokrok. Zastával aj nutnosť sociálnej zodpovednosti spoločnosti. Táto zodpovednosť ale nesmie vychádzať zo snáh o „čo najväčšiu mieru šťastia pre všetkých“ ale z jeho vlastnej formulácie, ktorou nazýva „minimalizáciou utrpenia“ tj. snaha o zmiernenie konkrétnych prejavov chýb systému teda „čo najmenšia miera nepotrebného utrpenia pre všetkých“ . Naopak všetky snahy o riadenú nápravu spoločnosti podľa neho nevyhnutne končia obmedzovaním individuálnej ľudskej slobody, a tým môžu vyústiť až do totalitných kolektivistických snáh zotročujúcich človeka.
Karl Popper inšpiroval jedného zo svojich žiakov a ďalšieho z kritikov tržného fundamentalizmu, finančníka Georga Sorosa. Soros – po pozoruhodných úspechoch so svojimi finančnými špekuláciami koncom 20. storočia – založil Open Society Institute (OSI) a nadáciu Soros Foundation (SF) / Open Society Fund (OSF), zasadzujúcu sa o vznik otvorenej spoločnosti tak v bývalých európskych krajinách sovietskeho bloku, ako aj inde vo svete.
Popperova filozofia.
Popperovou filozofiou je kritický racionalizmus: v našom úsilí poznať svet existuje jediný racionálny prvok, a síce kritické skúmanie našich teórií, ktoré sú iba domnienkami, predpokladmi. Niet posledných základov ľudského poznania a konania. Kritériom racionálnosti sú princípy kritickej diskusie.
Popperova filozofia podľa De Crescenza.
Popper bol presvedčený o tom, že sa možno učiť z chýb, pretože aj chyba, ktorú skúma (ktorej sa dopustí?) človek dobrej vôle, je krokom vpred na ceste pravdy. Popper povedal: "Nedôverujte všetkým, ktorí vám ako konečný cieľ predostierajú šťastie, a nasledujte tých, ktorí vám sľubujú zlepšenie, ktoré možno dosiahnuť postupne". Popper veril v dialóg medzi ľuďmi, ktorí sú už k nemu pripravení. Pripravenosť k dialógu je základná myšlienka, ktorá je nevyhnutná pre porozumenie Popperovej filozofii. Touto pripravenosťou mal Popper na mysli to, že každý partner dialógu musí byť pripravený korigovať niečo na svojich vlastných predstavách, keď mu niekto iný dokáže, že nemá pravdu. Revolucionárom netreba dôverovať a reformistom treba dať prednosť. Popper sa nazdával, že boj proti chudobe musí viesť vláda, hľadanie šťastia naopak, treba prenechať súkromnej iniciatíve. Ináč povedané, na špici má vládnuť socializmus, v základoch slobodné podnikateľstvo.

</doc>
<doc id="2034" url="https://sk.wikipedia.org/wiki?curid=2034" title="Proklos (filozof)">
Proklos (filozof)

Proklos (, ; * 8. február 412, Konštantínopol† 17. apríl 487, Atény) bol grécky filozof, vedúci Akadémie v Aténach. Systematizoval a rozšíril novoplatónske učenie o emanácii.
Filozofia sa môže k najvyššiemu princípu približovať iba via negationis, pretože ono najvyššie sa nedá postihnúť nijakým tradičným určením, ako jednota, príčina, dobro, bytie atď. Z najvyššieho princípu emanuje (vyžaruje) ostatná skutočnosť vo forme henád. Z prabytia vznikajú henády ako božstvá, ktoré sú spájajúcimi ohnivkami medzi prajednom a ďalej sa vytvárajúcimi vecami, z henád emanujú duchovné entity, dostupné len rozumovému poznaniu, z nich súcna zmyslové a nakoniec bytosti prostredné, dostupné rozumu i zmyslom. Každý z týchto emanačných stupňov má ešte ďalšie stupne v hierarchii čiastkových emanácií. Všetko, čo vyplýva z týchto emanácií, je dobré, dobrá je aj hmota, ale zdrojom zla je nerozoznanie toho, čo je božské v hmote. Preto sa celá etika obmedzuje na schopnosť jasného spoznávania božského činiteľa vo svete i v ľudskom živote a na schopnosť návratu do zjednotenia sa s prabytím. Toto zjednotenie sa má uskutočniť cez lásku, poznávanie pravdy, pripútanie sa ku kráse, vnikanie do podstaty bytia a ničím neskalené vízie toho, čo nemožno dosiahnuť diskurzívnym poznaním, ale len bezprostredným nazeraním v extáze.
Dielo.
Hlavnými dielami sú:

</doc>
<doc id="2035" url="https://sk.wikipedia.org/wiki?curid=2035" title="Prótagoras (filozof)">
Prótagoras (filozof)

Prótagoras (iné mená: Prótagorás, Protagoras; ; * okolo 480, Abdéra – † 410 pred Kr.) bol starogrécky filozof, najvýznamnejší sofista; v oblasti teórie poznania stúpencom Herakleita; v otázkach náboženstva liberálny, bol obvinený z ateizmu.
Základom Protagorovej filozofie je tvrdenie, že človek je mierou všetkých vecí; pri tých, ktoré sú, je mierou ich bytia, pri tých, ktoré nie sú, mierou ich nebytia. To znamená, že človek určuje, čo jestvuje a čo nejestvuje. Poznanie a bytie nie je teda objektívne, lež subjektívne. Obmedzujú nás nedostatočné poznávacie schopnosti. Protagoras poukazuje predovšetkým na klamlivosť zmyslového vnímania. Človek sa tu chápe ako indivíduum, pre ktoré niet žiadnej všeobecnej a všeobecne platnej pravdy. Podľa tohto gnozeologického relativizmu jestvujú o každej veci dve navzájom protikladné výpovede.
Podľa zlomkovitého podania (Sextos Empeirikos) sa snažil dokázať tri tvrdenia:
Tieto tézy smerujú proti inteligibilite bytia ako ho poznal Parmenides.
Podľa kresťanského apologéta Lactantia bol prvým ateistom resp. agnostikom, tvrdiac, že mu vôbec nie je jasné, či bohovia existujú alebo nie.

</doc>
<doc id="2036" url="https://sk.wikipedia.org/wiki?curid=2036" title="Michaél Psellos">
Michaél Psellos

Michaél Psellos (* 1018 Konštantínopol† 1078/po 1081/1096), Konštantinopol) bol byzantský mních, rétor, právnik, filozof, najvýznamnejší systematik byzantskej filozofie, polyhistor, literát a politický činiteľ. Jeho pôvodné (občianske) meno bolo Konštantín. Za vlády cisára Konštantína IX. Monomacha viedol Konštantínopolskú univerzitu a bol mu udelený titul "hypatos tón filosofón" (konzul filozofov).
Život.
Michaél Psellos sa narodil ako tretie dieťa priemernej meštianskej rodiny pravdepodobne v Konštantínopole. Vychovávaný bol svojou vzdelanou a nábožnou matkou Theodotou, ktorá dbala na to, aby bol aj Psellos vychovávaný k zbožnosti a rozumnosti. Ako päťročný začal v Konštantínopole navštevovať nižšiu školu, ktorú ukončil ako osemročný. Psellova rodina chcela, aby sa Psellos venoval remeslu, proti čomu výrazne vystúpila jeho matka, podľa Psella údajne vedená mystickými zážitkami. Psellos teda pokračoval v štúdiách. Pretože však Psellova rodina potrebovala peniaze na veno Psellovej staršej sestry, Michaél sa ako zhruba šestnásťročný stal pomocníkom provinčného sudcu. Po nečakanej smrti Psellovej sestry sa Michaél vrátil do Konštantínopola, kde pokračoval v štúdiách. Jeho učiteľom bol významný byzantský učenec Ióannes Mauropous. Počas štúdií sa spoznal s neskoršími patriarchami Konštantínom Lauchoudom a Jánom Xifilinom. Po ukončení štúdií opäť pracoval v štátnej správe, tentoraz ako sudca. Po ľudovej revolúcii proti Michalovi V. sa v roku 1042 vrátil do Konštantínopola, kde ako nižší sekretár () započal svoju kariéru v cisárskej kancelárii. Počas vlády Konštantína IX. Monomacha sa stal vedúcim učiteľom na Konštatínopolskej univerzite, kde za svoju činnosť od cisára získal titul „konzul filozofov“ ().
Krátko pred koncom vlády Konštantína Monomacha (1054) Psellos pre podporu cisárovho plánu na zmier so Západom upadol do nemilosti a rozhodol sa odísť z cisárskeho dvora do kláštora na hore Olymp v Bytýnii. Tu prijal svoje mníšske meno Michaél. Na cisársky dvor sa vrátil na pozvanie cisárovnej Theodory, počas ktorej vlády pôsobil ako dvorský minister. Svoju pozíciu si udržal aj za vlády Michala VI. a svoj význam preukázal pri nástupe Izáka I. Komnena a Konštantína Duka na cisársky trón. Neskôr spolu s "cézarom" Jánom Dukom pomáhal cisárovnej regentke Eudokii. V nasledujúcom období Psellov vplyv pre cisársky prevrat upadol. Na výslnie dejín sa na krátku dobu znovu dostal po zajatí a neskoršej smrti Romana IV., keď sa moci ujal Michal VII., ktorého učiteľom Psellos bol. Psellos však krátko na to znovu upadol do nemilosti a musel sa stiahnuť do ústrania, kde zvyšok svojho živote prežil v skromných podmienkach.
Učenie.
Byzantská filozofia nikdy neinklinovala k aristotelizmu tak ako západné kresťanské učenia a i napriek odporu niektorých ortodoxných cirkevných autorít sa byzantskí myslitelia skôr opierali o Platóna. Psellos podobne ako jeho učiteľ Ióannes Mauropous taktiež obracal svoje štúdium na Plátónove dialógy a na učenie jeho žiakovnajmä novoplatonikov. Predovšetkým Prokla, Psellos chápal ako predstupeň ku kresťanskému učeniu. Psella označujú ako kresťanského humanistu, ktorý organicky spájal antickú a kresťanskú tradíciu. Pre poznanie systému Psellovho filozofického myslenia sú dôležité jeho komentáre ku Gregoriovi z Nazianzu a ďalším cirkevným otcom. Psellos sa zaujímal aj o iné prírodné vedy, najmä o matematiku a logiku. Psellos navrhol logický štvorec. Bol presvedčený, o tom, že prírodné javy sa riadia prírodnými zákonmi a možno ich vysvetliť rozumom, avšak zároveň tento racionalizmus spájal s teologickým a stredovekým myslením. Psellos sa snažil filozofiu podľa platónskeho vzoru systematizovať, rozdelil ju na dve častiprvú bez citu, rozumovú a druhú spoločenskúvyznačujúcou sa láskou k človeku. Výrazne odmietal astrológiu.
Psellovo učenie sa viackrát dostalo do rozporu s inými byzantskými autoritami, ktoré sa zväčša pridŕžali pre Byzantskú ríšu typického mysticizmu. Dokonca bol svojim bývalým priateľom, neskorším patriarchom Xifilinom obvinený z pohanstvahelénizmu, na čo Psellos reagoval plamennou obhajobou svoje snahy o prepojenie Platóna a kresťanského učenia. Jeho žiak a nástupca Ióannes Italos v učení platonizmu zašiel ešte ďalej a z helénizmu bol aj verejne obvinený a postihnutý cirkevnou kliatbou.

</doc>
<doc id="2038" url="https://sk.wikipedia.org/wiki?curid=2038" title="Samuel Freiherr von Pufendorf">
Samuel Freiherr von Pufendorf

Samuel Freiherr von Pufendorf (* 8. január 1632, Dorfchemnitz – † 26. október 1694, Berlín) bol nemecký právnik a historik, dôsledný systematik školy prirodzenoprávnej, ostro kritizoval ústavu Svätej ríše rímskej národa nemeckého, hlásal úplné odlúčenie práva od teológie.
Pufendorf ako prvý použil slovo „kultúra“ bez spojenia s genitívom a kultúru chápal v protiklade k prirodzenému stavu človeka.
Pufendorfov prínos spočíva v kultúrnofilozofickom sprostredkovaní medzi Hobbesovou mechanizáciou duchovného a Grotiovou spiritualizáciou prírody. Pufendorf vidí v človeku kultúrnu bytosť od prírody: poznanie noriem uskutočňované prostredníctvom vôle povznáša konanie človeka nad prírodné dianie.

</doc>
<doc id="2039" url="https://sk.wikipedia.org/wiki?curid=2039" title="Hilary Putnam">
Hilary Putnam

Hilary Putnam (* 31. júl 1926, Chicago, Illinois, USA – † 13. marec 2016, Arlington, Massachusetts, USA) bol americký matematik, informatik a filozof, predstaviteľ analytickej filozofie a postmodernej filozofie, profesor na Harvardovej univerzite.

</doc>
<doc id="2040" url="https://sk.wikipedia.org/wiki?curid=2040" title="Pyrrhón z Élidy">
Pyrrhón z Élidy

Pyrrhón z Élidy alebo Pyrrhon z Elidy (* asi 360 pred Kr., † asi 270 pred Kr.) bol starogrécky filozof, zakladateľ antického skepticizmu (staršieho skepticizmu).
Pyrrhonovo učenie sa stalo známym z prác jeho žiaka Timona. V centre Pyrrhonovej pozornosti je etika, otázka šťastia a jeho dosiahnutia. Šťastie chápe ako nevznetlivosť ("ataraxia") a neprítomnosť utrpenia ("apatia"). Prostriedkom k dosiahnutiu šťastia je skepticizmus. Podľa Pyrrhonovho učenia nemôžeme o veciach nič vedieť, preto je lepšie zdržiavať sa ("epoché") akýchkoľvek úsudkov o nich.

</doc>
<doc id="2041" url="https://sk.wikipedia.org/wiki?curid=2041" title="Pytagoras zo Samosu">
Pytagoras zo Samosu

Pytagoras zo Samosu alebo Pýthagorás zo Samosu alebo Pythagoras zo Samosu (staršie sa písalo namiesto "Samosu" slovo "Samu"; asi 580 pred Kr. - asi 572 pred Kr. až 496 pred Kr.) bol starogrécky filozof, nábožensko-morálny reformátor, matematik, astronóm, akustik. 
Pytagoras sa narodil okolo roku 570 pred Kr. na ostrove Samos v rodine obchodníka. Ako malý chlapec často sprevádzal svojho otca na cestách za obchodom, prevažne do Itálie. Už v mladom veku vynikal prirodzeným darom reči a charizmou, ktorou si získaval sympatie svojho okolia a tak poľahky dokázal urobiť dojem aj na starešinu – úplne prvých mudrcov, mysliteľov a filozofov v starovekom Grécku. Jedným z nich bol aj astronóm a matematik Thales, ktorý okamžite rozpoznal v mladom Pytagorovi talent a zobral si ho do učenia. Thales presvedčil Pytagora, aby odišiel do Egypta. 
Keď sa Pytagoras po 20 rokoch vrátil na Samos, málokto si ho pamätal. Usporiadal pár prednášok, seminárov, kde odprezentoval všetko to, čo sa naučil. Nakoniec však zistil, že sa nenašiel nikto, koho by nejakým spôsobom výraznejšie zaujal. V tom čase na Samose totiž úradoval a vládol tyran Polykrates a jeho spôsob vládnutia vôbec nedával priestor takýmto voľnomyšlienkárom. A tak netrvalo dlho a Pytagoras sa presťahoval do Krotónu, v Itálii. 
Po svojom príchode do Krotónu rýchlo dosiahol značný vplyv a veľa ľudí ho začalo nasledovať. 
Jeho stúpenci založili spolok Pytagorejská škola. Bola to však skôr sekta, uzatvorená spoločnosť s prísnymi pravidlami, ktorá dodržiavala najrôznejšie rituály. Od adeptov, ktorí sa túžili stať jeho žiakmi, vyžadoval prísnu sebadisciplínu – päťročné obdobie úplného mlčania, niekoľkonásobné dlhodobé pôsty (21 a viacdňové) a očakával, že sa jeho stúpenci budú vzdelávať v matematike, astronómii a geometrii.
Podstatou všetkého je podľa Pytagora číslo. Číslo je princíp, ktorý dáva veciam určitosť, jasnosť, poznateľnosť. Čísla sú aj symbolom etických hodnôt a vzťahu medzi ľuďmi.
V spolku, ktorý Pytagoras založil, ho považovali za veľkú autoritu a výrok 'Pytagoras to povedal' sa vraj používal ako argument pri uplatňovaní nejakého názoru.
Pytagorova práca.
- Obsah štvorca zostrojeného nad preponou (najdlhšou stranou) pravouhlého trojuholníka je rovný súčtu obsahov štvorcov zostrojených nad jeho odvesnami: formula_1.
2. Zistil tiež, že pohyb planét a hviezd nie je spontánny, ale určený istými matematickými rovnicami. Trajektóriu planét a iných vesmírnych telies je teda možné vypočítať. Spojením týchto dvoch zistení vznikla jeho teória. Predstavoval si planéty a iné vesmírne objekty ako noty, ktoré spolu tvoria jednu veľkú symfóniu – vesmír.
Podľa Pytagorových predstáv Zem, Slnko a všetky planéty obiehajú okolo centrálnej ohnivej gule.
3. Traduje sa, že keď prechádzal okolo kováčskej dielne, zaujalo ho, ako kladivá, ktorými otroci búšili do nákov, vydávajú zvonivý, harmonický súzvuk. Pátral po príčine a ukázalo sa, že hmotnosti kladív sú v pomere 6: 8: 9: 12. Pri súčasnom dopade kladív tak zneli harmonické akordy oktávy, kvinty a kvarty. Pytagoras potom experimentoval i so strunami a píšťalami rôznych dĺžok a stal sa vlastne zakladateľom hudobnej harmónie.

</doc>
<doc id="2044" url="https://sk.wikipedia.org/wiki?curid=2044" title="Niels Henrik Abel">
Niels Henrik Abel

Niels Henrik Abel (* 5. august 1802, Finnøy, Nórsko – † 6. apríl 1829, Froland, Nórsko) bol nórsky matematik.
Životopis.
Narodil sa v meste Finnøy. V roku 1815 nastúpil na katedrálnu školu v Christianii (terajšie Oslo). Už po troch rokoch dal najavo svojho matematického génia brilantnými riešeniami originálnych problémov od Bernta Holmboea. Zhruba v tom čase jeho otec, chudobný protestantský duchovný, zomrel a jeho rodina sa ocitla v ťažkých finančných pomeroch. Napriek tomu malý dôchodok od štátu dovolil Abelovi nastúpiť na Chistianskú univerzitu v roku 1821.
Abelova prvá pozoruhodná práca bol dôkaz, že nie je možné vyriešiť všeobecné algebrické rovnice piateho a vyššieho stupňa len pomocou odmocnín (pozri aj Abelovu-Ruffiniho vetu). Tento objav bol po prvýkrát uverejnený v roku 1824 nezrozumiteľnou a ťažkou formou a neskôr (1826) v hlbších detailoch v prvom zväzku "Crelleho žurnálu". Nasledujúce štátne štipendium mu umožnilo v roku 1825 navštíviť Nemecko a Francúzsko, kde sa stretol s astronómom Schumacherom (1780 – 1850) v Altone neďaleko Hamburgu. Strávil šesť mesiacov v Berlíne, kde sa dobre spoznal s Crellom, ktorý pripravoval vydanie svojho matematického žurnálu. Tento projekt bol Abelom vrelo podporovaný, a v nemalej miere sám prispel k jeho úspechu. Z Berlína odišiel do Freibergu, kde sa venoval výskumu teórii funkcií; eliptické, hypereliptické a nová trieda teraz známa ako abelovské funkcie sa intenzívne študujú.
V roku 1826 sa presťahoval do Paríža, kde sa počas svojho desaťmesačného pobytu stretol s vedúcimi francúzskymi matematikmi. Bol však nedocenený, pretože jeho práca nebola veľmi známa a jeho skromnosť mu nedovoľovala sa príliš chváliť svojimi objavmi. Finančné problémy, ktoré ho nikdy neopustili, ho nakoniec donútili prestať cestovať a po návrate späť do Nórska chvíľu vyučoval v Chistianii. Začiatkom apríla 1829 mu Crelle poslal z Berlína list s ponukou (priznaná docentúra), ale ten dorazil do Nórska až dva dni po Abelovej smrti na zápal pľúc vo Frolande pri Arendale.
Prínos.
O Abelovi Adrien-Marie Legendre povedal: „Quelle tête celle du jeune Norvegien!“ („Akú má len ten mladý Nór hlavu!“). Tento nórsky matematik výrazne posunul znalosti v oblasti matematickej analýzy, začal výskum nových smerov a štúdium funkcií na úrovni, ktorá poskytla ďalším matematikom mnoho záverov, na ktorých sa dalo ďalej stavať. 
&lt;br&gt;Spoluzakladateľ teórie grúp, teórie eliptických funkcií (za čo obdržal cenu Francúzskej akadémie in memoriam v roku 1830), zakladateľ teórie algebrických funkcií. Významne sa podieľal na rozvoji teórie nekonečných radov.
&lt;br&gt;Jeho práce, ktoré sa z väčšej časti objavili v "Crelleho žurnáli", boli upravené Holmboeom a zverejnené v roku 1839 švédskou vládou. Kompletnejšia edícia od Ludwiga Sylowa a Sophusa Lieho bola vydaná v roku 1881. Prídavné meno „abelovský“, odvodené z jeho mena, sa stalo v matematike veľmi rozšírené (napr. abelovská grupa, abelovská kategória, abelovská varieta).
Na jeho počesť bola v roku 2002 založená Abelova cena.

</doc>
<doc id="2046" url="https://sk.wikipedia.org/wiki?curid=2046" title="Stefan Banach">
Stefan Banach

Stefan Banach (* 30. marec 1892, Krakov, Poľsko – † 31. august 1945, Ľvov, Ukrajina) bol poľský matematik, jeden z patrónov ľvovskej školy matematiky v predvojnovom Poľsku. Banach založil modernú funkčnú analýzu a významne prispel k teórii topologických vektorových priestorov. 
Väčšinu matematických poznatkov sa naučil sám. Jeho génia objavil náhodou Hugo Steinhaus. Keď sa začala druhá svetová vojna pôsobil ako prezident Poľskej akadémie vied a zároveň ako profesor na plný úväzok na Ľvovskej univerzite. Bol aj korešpondenčným členom Ukrajinskej akadémie vied. Vďaka dobrým vzťahom so sovietskymi matematikmi mohol miesto predsedu zastávať aj počas sovietskej okupácie Ľvovu. Nemecká okupácia mesta v roku 1941 vyústila v masové vraždenie poľských akademikov. Banach prežil, avšak jediný spôsob, ako si mohol zarábať na živobytie, bolo kŕmenie vší svojou vlastnou krvou na inštitúte profesora Rudolfa Weigla, kde prebiehal výskum brušného týfusu. Banachovo zdravie sa počas okupácie rapídne zhoršilo a dostal rakovinu pľúc. Zomrel ešte predtým, ako sa mohol vrátiť po vojne do vlasti z Ľvovu, ktorý bol začlenený pod Sovietsky zväz.
"Théorie des opérations linéaires" ("Teoria operacji liniowych", 1932) 
sa považuje za Banachovu najvýznamnejšiu prácu. Takisto inicioval a bol redaktorom série "Studia Mathematica".
Stanislaw Marcin Ulam, ďalší z Ľvovskej školy matematiky, vo svojej autobiografii hovorí v súvislosti s Banachom toto: „Dobrí matematici vidia analógie. Vynikajúci matematici vidia analógie medzi analógiami.“
Banach založil funkcionálnu analýzu, taktiež učinil množstvo významných príspevkov k teórii vektorových priestorov, teórii miery, teórii množín a iným disciplínam matematiky.

</doc>
<doc id="2053" url="https://sk.wikipedia.org/wiki?curid=2053" title="Georg Ferdinand Cantor">
Georg Ferdinand Cantor

Georg Ferdinand Ludwig Philipp Cantor (* 3. marec 1845, Petrohrad, Rusko – † 6. január 1918, Halle, Nemecko) bol nemecký matematik, známy ako tvorca modernej teórie množín. Medzi matematikmi je známy rozšírením teórie množín o koncept transifinitných čísel, vrátane triedy kardinálnych a ordinálnych čísel. Cantor je takisto známy prácou na jedinečnej reprezentácii funkcií pomocou trigonometrických radov (zovšeobecnená verzia Fourierovych radov).
Životopis.
Narodil sa v Petrohrade ako syn dánskeho obchodníka Georga Waldemara Cantora a ruskej hudobníčky Márie Anny Böhmovej. V roku 1856 sa rodina presťahovala do Nemecka, kde mladý George pokračoval v štúdiách, ktoré ukončil doktorátom na Univerzite v Berlíne v roku 1867.
Cantor rozpoznal, že nekonečné množiny majú rôzne veľkosti, rozlišoval medzi spočítateľnými a nespočítateľnými množinami a dokázal, že množina všetkých racionálnych čísel formula_1 je spočítateľná, kým množina všetkých reálnych čísel formula_2 je nespočítateľná, a teda v istom zmysle väčšia. Pôvodný dôkaz, ktorý vymyslel v decembri 1873 a zverejnil začiatkom roka 1874, bol postavený na trocha komplikovanejšom dôkaze sporom. Neskôr v roku 1891 použil v dôkaze známu Cantorovu diagonálnu metódu. V neskorších rokoch sa márne pokúšal dokázať hypotézu kontinua. Do roku 1897 objavil niekoľko paradoxov v elementárnej teórii množín.
Cantor tiež po prvýkrát použil symbol označujúci všetky reálne čísla.
Počas druhej polovice svojho života Cantor trpel záchvatmi depresie, ktoré vážne ovplyvnili jeho pracovné schopnosti a viedli k jeho opakovaným hospitalizáciám. Vracajúca sa despresia by dnes mohla byť pravdepodobne diagnostikovaná ako bipolárna porucha. Túto degeneráciu môžeme jasne vidieť v jeho publikácii o overení Goldbachovej domnienky pre všetky celé čísla menšie ako 1000 (overenia pre čísla do 10000 boli publikované desaťročia pred tým). Začal vydávať práce o literatúre, kde sa pokúšal dokázať, že Francis Bacon bol skutočným autorom Shakespeareových diel. Písal aj náboženské práce, v ktorých spracoval svoj koncept absolútneho nekonečna, ktoré prirovnal k Bohu. Počas prvej svetovej vojny prišiel o všetko a zomrel v liečebni pre duševne chorých v Halle.
Cantorove inovatívne metódy v matematike odolávali veľkému odporu, hlavne Leopolda Kroneckera, Hermanna Weyla, L.E.J Brouwera, Henriho Poincarého a Ludwiga Wittgensteina. Drvivá väčšina matematikov však prijala Cantorove práce o transifinitných množinách ako paradigmu nesmierneho významu.
Cantor dal matematike základ, na ktorom dodnes stavajú všetky jej disciplíny.
 „Nikto nás nesmie vykázať z Raja, ktorý pre nás vytvoril Cantor.“ David Hilbert

</doc>
<doc id="2062" url="https://sk.wikipedia.org/wiki?curid=2062" title="Peter Gustav Lejeune Dirichlet">
Peter Gustav Lejeune Dirichlet

Johann Peter Gustav Lejeune Dirichlet (* 13. február 1805 Düren – † 5. máj 1859 Göttingen) bol nemecký matematik, ktorému sa pripisujú moderné formálne definície funkcie.
Jeho rodina pochádzala z mestečka Richelet v Belgicku, z ktorého bolo odvodené jeho priezvisko Lejeune Dirichlet ("le jeune de Richelet" = "mladý chlapík z Richeletu").
Dirichlet sa narodil v Dürene, kde jeho otec robil vedúceho pošty. Do školy chodil v Nemecku, neskôr vo Francúzsku, kde ho učilo mnoho dnes vychýrených matematikov. Jeho prvá práca bola o Veľkej Fermatovej vete. Táto slávna domnienka (dnes už dokázaná veta) hovorí, že pre "n" &gt; 2 rovnica "x""n" + "y""n" = "z""n" nemá okrem triviálnych prípadov, kde "x", "y", alebo "z" je nula, žiadne korene ("x", "y", "z" sú prirodzené čísla). Dirichlet urobil čiastočný dôkaz pre prípad "n" = 5, ktorý neskôr dokončil Adrien-Marie Legendre. Takmer v rovnakom čase si ho Dirichlet dokončil aj sám, neskôr dokázal aj prípad "n" = 14.
Oženil sa Rebeccou Mendelssohnovou pochádzajúcou z významnej židovskej rodiny, bola vnučkou filozofa Mosesa Mendelssohna a sestra skladateľa Felixa Mendelssohna.
Po jeho smrti boli Dirichletove prednášky a iné výsledky z teórie čísel zozbierané, upravené a vydané jeho priateľom a matematikom Richardom Dedekindom pod názvom "Vorlesungen über Zahlentheorie" ("Prednášky z teórie čísel").

</doc>
<doc id="2069" url="https://sk.wikipedia.org/wiki?curid=2069" title="Michael Dummett">
Michael Dummett



</doc>
<doc id="2101" url="https://sk.wikipedia.org/wiki?curid=2101" title="Max Jacob Freidländer">
Max Jacob Freidländer



</doc>
<doc id="2116" url="https://sk.wikipedia.org/wiki?curid=2116" title="Katharine Everette">
Katharine Everette



</doc>
<doc id="2125" url="https://sk.wikipedia.org/wiki?curid=2125" title="Gracián, B.">
Gracián, B.



</doc>
<doc id="2225" url="https://sk.wikipedia.org/wiki?curid=2225" title="Karl Marx">
Karl Marx

Karl Heinrich Marx (* 5. máj 1818, Trier, Nemecký spolok, (dnes Nemecko) – † 14. marec 1883, Londýn) bol nemecký filozof, historik, novinár, ideológ robotníckeho hnutia. Niekedy je mylne označovaný aj za ekonóma, no titul v ekonómii nikdy neobdržal. Spoločne s Friedrichom Engelsom rozpracoval koncepciu materialistického poňatia dejín, teda dejín založených na ekonomických zákonoch. Vo svojich teóriách sa snažil dokázať, že v spoločnosti je prítomný verejný konflikt, ktorý sa dá odstrániť iba nastolením komunistickej spoločnosti, predovšetkým na základe zrušenia súkromného vlastníctva prostriedkov výroby a spoločenských tried. Jeho vplyv bol obrovský ako na vedeckom, tak i na politickom poli a jeho myšlienky sa stali inšpiráciou pre celý rad smerov v ľavicovej časti politického spektra.
Životopis.
Detstvo.
Karl Marx sa narodil v pokrokovej židovskej rodine v pruskom meste Trevír (nem. "Trier"). Jeho otec Heinrich (Herschel Mordechaj) Marx pochádzal z rabínskej rodiny (pôv. "Marx Levi"). Bol právnikom a jeho brat Samuel bol ako veľa jeho predkov rabínom v meste Trevír. V roku 1824 Heinrich Marx konvertoval na protestantizmus, aby si uchránil svoju pozíciu právnika, ktorú dostal za Napoleonovej vlády. Marxovci boli veľmi liberálna rodina a počas jeho detstva ich navštevovali mnohí intelektuáli a umelci.
Vzdelanie.
Marx dostával dobré známky na gymnáziu, pruskej strednej škole. Jeho záverečná práca, ktorá predpovedala aj jeho neskorší záujem o spoločenskú analýzu náboženstva, sa volala "Náboženstvo: Lepidlo, ktoré spája spoločnosť dohromady" a bol za ňu odmenený cenou.
V roku 1835 sa Marx na otcovo naliehanie zapísal na Bonnskú univerzitu na štúdium práva. Stal sa členom "Trier Tavern Club" a istý čas bol aj jeho prezidentom. Jeho známky tým veľmi utrpeli, keďže trávil mnoho času spievaním v pivárňach. (David McLellen "Karl Marx: His Life and Thought") Nasledujúci rok ho otec preložil na oveľa dôstojnejšiu a viac akademicky orientovanú Univerzitu Friedricha Wilhelma v Berlíne (dnes známu ako Humboldtova univerzita). Tam sa dostal do kruhov tzv. "mladých hegeliánov", ktorí na neho mali výrazný vplyv. Promoval v roku 1841 na Jenskej univerzite. Témou jeho dizertačnej práce boli "Rozdiely v demokritovských a epikurejských filozofiách prírody".
Manželstvo.
V roku 1843 sa Marx oženil s Jenny von Westphalen, s ktorou bol zasnúbený od roku 1836. Jenny pochádzala z aristokratickej rodiny. Jej strýko Lion Philips bol otcom bratov Geralda a Antona, ktorí v roku 1891 založili slávnu spoločnosť Philips. Marx mal mnoho detí, niektoré z nich zomreli mladé. Ich dcéra Eleanor Marxová (* 1855 – † 1898), narodená v Londýne, bola tiež socialistka a pomáhala opravovať otcovu prácu. Jenny Marxová zomrela v decembri 1881.
Počas Marxovho života v Londýne jeho rodina veľmi schudobnela. Marx zomrel v Londýne v roku 1883 a je pochovaný na Highgateskom cintoríne.
Je po ňom pomenovaná planétka 2807 Karl Marx.
Marxova filozofia dejín.
Filozofia dejín tvorí základný rámec teórie Karla Marxa. Často je označovaná ako deterministická. Základný pilier tejto filozofie je Hegelova dialektika. Spočíva v pozorovaní vývoja ideí, ako stáleho konfliktu a antitéz, tie ústia v syntézu, ktorá konflikt posúva o krok ďalej. Touto myšlienkovou koncepciou Marx vnáša do dejín princíp večného konfliktu. Základnou vlastnosťou rádu je konflikt rôznych tried. V okamihu, kedy sa vyhrotí až do krajnosti, dôjde k revolučnému pretvoreniu celej spoločnosti. Konflikt ostáva, akurát dostáva inú podobu. Tak bol v stredoveku konflikt medzi buržoáziou a šľachtou, nahradený moderným konfliktom proletariátu a buržoázie. Podľa Marxa je jediným a nevyhnutným rozuzlením tohto večného konfliktu nastolenie komunistickej spoločnosti. Jej hlavným pilierom je zrušenie súkromného vlastníctva, ktoré je práve príčinou nekonečného konfliktu. Akékoľvek reformy, ktoré súkromné vlastníctvo zachovávajú, Marx väčšinou odmieta ako reakčné.
Obecnejší rámec filozofie dejín predstavujú tri obdobia:
Základňa a nadstavba.
Jednou z najdôležitejších koncepcií Marxovej vedeckej dráhy sú pojmy základne a nadstavby. V zásade ide o tvrdenie, že nadstavba, ktorú predstavuje duchovná kultúra, inštitúcie (umenie, náboženstvo, štátnosť, myslenie), je úplne určovaná ekonomickými faktormi. Táto koncepcia je nazývaná materialistický determinizmus. Je samotným jadrom Marxovho uvažovania. Na rozdiel od Comta, ktorý videl dejiny ako vývoj myslenia, od ktorého sa potom odvádza všetkého ostatné, Marx bol materialista, pretože celý dejinný pohyb odvodzoval z ekonomických zmien. Ide o predstavu, že vo vývoji myslenia, vedy, umenia, filozofie a politiky sa dá odhaliť iba zrkadlo ekonomického vývoja. Je treba rozlíšiť dve fázy Marxovej kariéry ohľadne tohto problému. Rané Marxove práce zastávajú prísne stanovisko jednosmerného vplyvu základne a nadstavby.
Jednou z najznámejších reakcií na túto teoretickú koncepciu je Weberova práca "Protestantská etika" a "Duch kapitalizmu". O tom, či Weber túto prácu myslel ako priamu reakciu na Marxa, je možné viesť spory, i tak je jasné, že prácu logiky Marxovej interpretácie vlastne obracia, keď vysvetľuje vznik kapitalizmu na základe špecifických vlastností protestantskej viery.
Kritika.
Niektoré z Marxových teórií z politickej oblasti sa dnes väčšinou považujú za mylné. Napríklad možno pozorovať, že v západnej Európe odbory urobili mnoho práce ohľadom situácie zamestnancov, a "nevyhnutný" príchod revolúcie, predpovedaný Marxom, nenastal. Za kritiku väčšieho rozsahu Marxovho diela je možné považovať prácu "Hlavné smery marxizmu", napísal Leszek Kołakowski, alebo "Otázka sociální" od T.G. Masaryka. (Jindřich Srovnal, Otázka sociální: dílo a dějiny)
Za významnú opozíciu voči Marxovým myšlienkam možno tiež považovať knihu "Antikapitalistická mentalita" ekonóma Ludwiga von Misesa. Ten poukazuje na to, že radšej než vymýšľať spôsoby, ako bohatstvo prerozdeliť, by sme mali hľadať spôsoby, ako umožniť, aby bolo čo najviac bohatstva vytvoreného.
Pokiaľ by neexistoval vplyv odborov a regulácia štátu, Marxova revolúcia by prebehla už v XX. storočí, či už nenásilná (USA, UK) a násilná v ostatnom svete. Rast produktivity - nástupom strojov - pôsobí zostupne na výšku miezd, ale opačným trendom na ich rast, pretože rastúca nadhodnota vytvorená pracovnou silou zadarmo, ktorá patrí kapitalistovi, vytvára súhrn tovarov, ktoré kapitalista musí predať, aby následne mohol akumulovať. To dosiahne len za predpokladu, že rast miezd bude sledovať rast produktivity. To znamená, že Miera vykorisťovania, inak nazývaná tiež ako Miera nadhodnoty bude konštantná (Nadhodnota/mzdy). Na Marxovu "mylnú" interpretáciu treba vytvoriť naratív bez zbytočného resentimentu.
Tiež Marxov Zákon klesajúcej tendencie miery zisku, ako základný zákon kapitalizmu je platný a presvedčivo to dokazujú dáta svetovej produkcie a nimi generované hodnoty miery zisku za posledných 150 rokov kapitalizmu.
Marxove práce.
Formovanie Marxových ekonomických názorov prebiehalo postupne. Pred zavŕšením jeho ekonomickej teórie v hlavných spisoch išlo najmä o práce: 
Esej „O židovskej otázke" (1843),
Ekonomicko-filozofické rukopisy (1844), 
Nemecká ideológia (1845 - 1846), 
Bieda filozofie (1847), 
Matematické rukopisy,
Námezdná práca a kapitál (1847) a 
Komunistický manifest (1848). 
Tu nadväzoval predovšetkým na učenie predstaviteľov klasickej politickej ekonómie A. Smitha a D. Ricarda a najmä na tie stránky ich teórie, ktoré vychádzali z teórie pracovnej hodnoty.
KAPITÁL 4. zväzky
V 50. rokoch je v 60. rokoch 19. storočia je pripravený hlavný ekonomický spis Kapitál. 
Prvý diel Kapitál I (1867) s podtitulom Ku kritike politickej ekonómie. 
Ďalšie zväzky vyšli až posmrtne. Kapitál II (1885) a Kapitál III (1894) v Engelsovej redakcii. 
Druhý a tretí zväzok Kapitálu v skutočnosti zostali a navždy zostanú nedokončené; Engelsovi pripadla nemilá a náročná úloha usporiadať Marxove fragmentárne poznámky do čitateľného celku. („Do štvrtej knihy – dejín teórie nadhodnoty – sa pustím, len čo to bude aspoň trocha možné.“ Engels, Predslov - Kapitál III.)
Štvrtý diel tvoria ďalšie tri zväzky s názvom Teória o nadhodnote I., II. a III. (1905 - 1910). Ich prvým vydavateľom bol Karol Kautský.
KAPITÁL.
Marxovou celoživotnou prácou je dielo "Kapitál". Podstatu diela Kapitál, teda základných zákonitostí objavených Marxom možno demonštrovať na protirečení, ktorým jeden zo zakladateľov politickej ekonómie François Quesnay trápil svojich protivníkov, a tí mu vždy zostali dlžní odpoveď.
"Quesnayova otázka": "Uznávate, že čím viac nákladov alebo nákladných prác možno bez ujmy na výrobe usporiť pri výrobe priemyselných výrobkov, tým výhodnejšie sú tieto úspory, lebo zmenšujú cenu výrobku. A napriek tomu sa nazdávate, že výroba bohatstva, ktorá pochádza z práce priemyselníkov, spočíva vo zväčšení výmennej hodnoty ich výrobkov?" – Ľudsky prijateľne by sme mohli túto otázku položiť asi takto: "Prečo kapitalisti neustále znižujú hodnotu, hoci im ide práve o túto hodnotu?"
"Marxova odpoveď" :"Absolútna hodnota tovaru je sama osebe ľahostajná pre kapitalistu, ktorý ho vyrába. Kapitalistu zaujíma len nadhodnota, ktorá väzí v tovare a dá sa pri predaji realizovať. Realizácia nadhodnoty zahŕňa sama osebe nahradenie preddavkovej hodnoty. Keďže však relatívna nadhodnota rastie priamo úmerne s vývinom produktívnej sily práce (produktivity), kým hodnota tovarov klesá nepriamo úmerne s tým istým vývojom (produktivity), keďže teda ten istý identický proces zlacňuje tovary a zvyšuje nadhodnotu, ktorú obsahujú, rieši sa tým záhada, prečo sa kapitalista, ktorému ide len o výrobu výmennej hodnoty, ustavične usiluje znížiť výmennú hodnotu tovarov."
"Záver": Kapitalisti teda nechcú, oni musia neustále znižovať hodnotu, až táto dospeje teoreticky k nule. Tovar sa tak stáva v nastupujúcej komunistickej spoločenskej formácii dostupný každému: Každému podľa potrieb!
"Poznámka": Hodnota teda nie je identická s cenou. Vývoj ceny iba pozvoľne kopíruje vývoj hodnoty. Kým hodnota je nepriamo úmerne určovaná produktivitou, cenu v kapitalizme určuje trh.
Hodnota.
Nášmu kapitalistovi ide o dve veci:
V čom sa meria hodnota?
Skutočná hodnota tovaru však nie je jeho individuálna, ale spoločenská hodnota, t. j. hodnota sa nemeria pracovným časom, ktorý v jednotlivom prípade tovar výrobcu skutočne stojí, ale pracovným časom spoločensky nutným na jeho výrobu.
Vplyv Marxových myšlienok.
Na Marxove myšlienky nadväzovalo množstvo mysliteľov. Vzhľadom na jeho vplyv i tí, ktorí s ním úplne nesúhlasili sa s ním vyrovnávajú kriticky. Medzi najväčších Marxových kritikov patria Max Weber, Raymond Aron, Karl Raimund Popper a liberálni myslitelia.
Marxovo myslenie našlo nové uplatnenie napríklad v teóriách mysliteľov takzvanej frankfurtskej školy (Erich Fromm, Jürgen Habermas, Karl Grünberg, Theodor Adorno, Max Horkheimer, Herbert Marcuse).
Marxovo učenie je zdrojom, z ktorého obsahovo (Marxovo učenie o spoločnosti) či metodicky (Marxova dialektika) čerpalo a čerpá mnoho rozličných smerov 19. a 20. storočia: marxizmus, austromarxizmus, menševizmus, neomarxizmus, marxizmus-leninizmus, maoizmus, stalinizmus, leninizmus, trockizmus, anarchizmus, teológia revolúcie, eurokomunistické učenie, existencializmus, sociológia vedenia, filozofia človeka, filozofia vedy, frankfurtská škola, poznaňská škola, bratislavská škola, synkriticizmus.

</doc>
<doc id="2227" url="https://sk.wikipedia.org/wiki?curid=2227" title="Tomáš Guarrigue">
Tomáš Guarrigue



</doc>
<doc id="2231" url="https://sk.wikipedia.org/wiki?curid=2231" title="James Clerc Maswell">
James Clerc Maswell



</doc>
<doc id="2283" url="https://sk.wikipedia.org/wiki?curid=2283" title="John Langshaw">
John Langshaw



</doc>
<doc id="2284" url="https://sk.wikipedia.org/wiki?curid=2284" title="Pytagoreizmus">
Pytagoreizmus

Pytagoreizmus (iné názvy: pytagorovstvo, pytagorovci, pytagorejci ) je učenie príslušníkov školy Pytagora zo Samosu. Uznávali bezvýhradne autoritu svojho učiteľa (AUTOS EFÁ = "On sám to povedal"). Popri filozofii pestovali matematiku. 
Podľa pytagoreizmu je princípom svetového diania číslo; nebeské telesá krúžia okolo stredosvetového ohňa a vyludzujú pritom nebeskú hudbu. Duša je podľa pytagorejcov uväznená v tele a po smrti sa sťahuje. Pytagorejci založili etiku: najdôležitejšou cnosťou je spravodlivosť. 
Učenie Pytagorejcov.
Pytagorejci považujú filozofiu za hľadanie múdrosti a zároveň morálnu výchovu: filozofia má predovšetkým zdokonaľovať človeka, učiť ho sebaovládaniu a poskytovať mu vedomosti. Sebaovládanie, podporované rozumom, vedie totiž
človeka k múdrosti. Vedenie zasa vedie človeka k poznaniu.
Múdrosť spočíva v dôkladnej znalosti čísla a poznanie spočíva v pochopení harmónie.
Číslo je modelom, na základe ktorého sa tvoria veci. Číslo-model spočíva vo veci a každá vec má svoj vlastný model. V takomto chápaní je číslo čímsi reálne existujúcim a je vzorom každej veci i celého sveta. Vec i svet majú vlastné číslo a sú poznateľné len vďaka nemu. Číslo určujúce skutočný obsah veci je jeho formálnym vyjadrením a jeho najvšeobecnejším určením.
Harmónia je jednota spájajúca mnohosť a celkové zosúladenie toho, čo je nesúladné. Prejavom harmónie týchto nesúladov čiže protikladov je číslo, vďaka čomu každá vec vo svojom číselnom vyjadrení predstavuje nejakú harmóniu. Základným protikladom vo veciach je nekonečnosť a konečnosť, čomu zodpovedajú párne a nepárne čísla, a ich harmóniou je aritmetická jednota. Dvojice
protikladov uzatvára číslo 10 ako prejav dokonalosti harmónie (1+2+3+4=10). Číslo je všeobecný pojem a je zároveň prejavom boja protikladov vo veciach modelovaných podľa princípu rozličných matematických proporcií.
Genéza sveta je zavŕšené ohraničenie nekonečného priestoru pripomínajúceho chaos. Reálnou jednotou sveta je oheň, ktorý spôsobuje "vsatie" vzduchu z priestoru mimo seba, čím vznika prázdno, kde sa potom uskutočňuje rozlišovanie vecí. Svet sa vyvíja cyklicky. Fyzický poriadok vzniku, zániku a znovuzrodenia všetkého súcna závisí od ohňa chápaného ako centrum, z ktorého sa odvodzuje a okolo ktorého sa formuje harmónia nebeských sfér. Ony spolu vydávajú kozmickú hudbu. Harmónia je dušou sveta, dušou každej veci i ľudského bytia. Smrť je narušením tejto harmónie.
Morálka je poriadok a súlad (harmónia) medzi človekom a tým, čo je v ňom i vo svete božské a čo spočíva vo vernom nasledovaní boha.

</doc>
<doc id="2285" url="https://sk.wikipedia.org/wiki?curid=2285" title="Leibniz">
Leibniz

Leibniz môže byť:

</doc>
<doc id="2286" url="https://sk.wikipedia.org/wiki?curid=2286" title="Viedenský krúžok">
Viedenský krúžok

Viedenský krúžok (po nem. "Wiener Kreis") bola novopozitivistická skupina, ktorá sa utvorila na základe seminára založeného M. Schlickom pri katedre filozofie induktívnych vied na Viedenskej univerzite roku 1922. Za najvýznamnejšieho predstaviteľa Viedenského krúžku sa zvykne považovať Rudolf Carnap. 
Viedenský krúžok si získal meno tým, že hľadal nové cesty skúmania základov vedy a usiloval sa nanovo a čisto vedecko-logickým spôsobom sformulovať kánon celého vedenia a poznania vo filozofii. Za hlavnú úlohu filozofie pokladal filozoficky exaktne pochopiť tie problémy, ktoré sa vyskytujú v špeciálnych vedách, a to pomocou prísne formalizovaného jazyka. 
Účastníci.
Krúžok sa stretával každé dva týždne v miestnosti na prízemí pavilónu matematických a fyzikálnych inštitútov na Boltzmanngasse. Významní členovia a účastníci seminárov krúžku boli:
Aj keď neboli členmi krúžku, o jeho činnosť sa zaujímali aj osobnosti ako Ludwig Wittgenstein, Karl Raimund Popper, Heinrich Gompertz.

</doc>
<doc id="2287" url="https://sk.wikipedia.org/wiki?curid=2287" title="Deizmus">
Deizmus

Deizmus je učenie, názor pripušťajúci existenciu neživého boha, alebo nejakého princípu, ktorý je prapríčinou sveta (vesmír iba stvoril), no po vzniku sveta už do jeho vývinu ďalej nezasahuje: svet sa vyvíja podľa svojich vlastných zákonov. Pôvodcom deizmu je anglický filozof Herbert zo Cherbury. Deizmus sa rozšíril v období osvietenstva.

</doc>
<doc id="2288" url="https://sk.wikipedia.org/wiki?curid=2288" title="Foucault">
Foucault

Foucault môže byť:

</doc>
<doc id="2289" url="https://sk.wikipedia.org/wiki?curid=2289" title="Scholastika (filozofia)">
Scholastika (filozofia)

Scholastika bola stredoveký filozofický smer pestovaný na školách Západu a v Byzancii v období od 9. storočia do 15. storočia. Základné pravdy preberá hlavne od Aristotela, upravuje ich a rozvíja v kresťanskom duchu a používa pritom deduktívnu metódu. Spája sa v nej aristotelovský rozum, tradícia svätých otcov a kresťanská viera. Vo svojom rozvíjaní uplatňuje dialektickú metódu.
Obdobné fenomény ako v európskej scholastike nachádzame aj v čínskej, indickej a arabskej filozofii. Scholastika kresťanského Západu sa vyznačovala tým, že základom vedy a filozofie boli kresťanské pravdy fixované v dogmách. Popri tom sa však dostávali k slovu aj nekresťanské myšlienky, najmä pod ochranou učenia o dvojakej pravde. 
Na stredovekú scholastiku nadväzuje novoveká scholastika (15. storočie až polovica 19. storočia) a po nej súčasná scholastika (od polovice 19. storočia dodnes). 
Významnou udalosťou pre rozvoj scholastiky bolo založenie falckej školy Karolom Veľkým. V 8. a 9. storočí výrazne stúpol význam vzdelanosti a filozofie. Ako jediný jazyk vzdelancov sa presadila latinčina, a tak sa stala predpokladom internacionality vied. K štúdiu patrili aj knižnice, ktoré sa postupne zriaďovali usilovným opisovaním starých kníh a spisov. 
Pod stredovekým názvom "dialektika" sa už aj v teologických otázkach čoraz častejšie používa logika. V 11. storočí dochádza k vážnemu sporu medzi dialektikmi a antidialektikmi.
Raná scholastika.
Raná scholastika je prvé obdobie vo vývine scholastiky (9. st. - 12. st.). Vyznačuje sa vypracovávaním metódy "sic et non", ktorá spočíva v tom, že pri každej preberanej otázke sa uvádzajú citáty autorov, ktorí sú proti, a citáty autorov, ktorí sú za, a z týchto protikladov sa napokon vyvodzuje konečné riešenie. Metódu "sic et non" dotiahol do jej zrelej podoby Pierre Abélard. Metóda "sic et non" cvičila scholastikov v disputačnej pohotovosti.
Vo filozofii sa zvyknú vyčleňovať tri prúdy:
Každé z týchto zoskupení hľadá predovšetkým metódu, ktorá by umožnila pochopiť a v súlade s cirkevnou dogmatikou interpretovať a vysvetľovať problém jestvovania Boha a jeho spojenie s človekom. Tým sa vysvetľuje metodologický charakter koncepcie filozofie u každého z týchto troch prúdov.
Myslitelia ranej scholastiky (do polovice 12. storočia) boli do značnej miery zamestnaní otázkou tzv. univerzálií. Ján Scotus Eriugena, sv. Anzelm Canterburský (autor ontologického dôkazu Božej existencie) a Viliam zo Champeaux patrili k realistom, prisudzujúcim vyššiu reálnosť všeobecnostiam, Roscelin z Compiégne bol významným zástupcom nominalistov, ktorí naopak za skutočné považovali skôr jednotlivosti. Do sporu sa zapojil aj významný kresťanský mysliteľ Abélard, ktorý ako odpoveď ponúkol umiernený realizmus.
Vrcholná scholastika.
Spadá do 13. storočia, ktoré bolo obdobím rozkvetu škôl a vzniku univerzít. Vznikali tiež nové rehole, zaujímaví sú najmä dominikáni a františkáni. Prví menovaní mali blízko skôr k aristotelizmu, františkáni k platonizmu. Najvýznamnejšími dominikánskymi mysliteľmi boli sv. Tomáš Akvinský a jeho učiteľ Albert Veľký. John Duns Scotus a Bonaventura boli zas dôležitými predstaviteľmi františkánskej rehole. Najmä Tomáš si zachoval najtrvalejší vplyv v katolíckej teológii. Budovali sa obrovské encyklopédie (teologické sumy) zahrňujúce celé
scholasticko-teologické vedenie doby. Je to obdobie prijatia Aristotela do scholastickej filozofie (recepcia aristotelizmu).
Neskorá scholastika.
Neskorá scholastika je posledná etapa stredovekej scholastiky spadajúca do 14. a 15. storočia Jej predstavitelia (napr. John Duns Scotus) vystupujú proti tomizmu a namiesto neho vyzdvihujú teóriu dvojakej pravdy.
Ďalší predstavitelia: 

</doc>
<doc id="2290" url="https://sk.wikipedia.org/wiki?curid=2290" title="Leonardo Pisano Fibonacci">
Leonardo Pisano Fibonacci

Leonardo Pisano alebo Leonardo z Pisy (*cca 1175, Pisa – † 1250) bol taliansky matematik, známy pod svojou posmrtnou prezývkou Fibonacci.
Leonardovho otca Giulielma (Viliama) prezývali "Bonacci(o)" ("dobrák") a Leonardo po ňom dostal prezývku "Fibonacci" (lat. "filius Bonacci", Bonacciho syn). Sám používal aj prezývku "Bigollo", "Bigollone", "Bigolius" (po toskánsky "cestovateľ, tulák)"
Dielo.
Leonardo z Pisy je známy hlavne tým, že po ňom nazvali tzv. Fibonacciho postupnosť čísel, aj keď ju pravdepodobne objavili už predtým indickí matematici. Pomohol do Európy zaviesť aj modernú pozičnú desiatkovú sústavu. Fibonacci sa oboznámil s arabskou číselnou sústavou, keď ako mladý chlapec cestoval so svojím otcom, obchodníkom do Alžírska. Fibonacci spozoroval, že arabská číselná sústava je lepšia, ako rímska. Do roka 1200 cestoval po krajinách okolo Stredozemného mora a študoval s významnými arabskými matematikmi. V roku 1202, keď mal 27 rokov, spísal svoje vedomosti do knihy "Liber Abaci" ("Liber Abbaci"), „Kniha výpočtov“. V tejto knihe názorne ukázal praktické použitie novej číselnej sústavy v účtovníctve, prevody jednotiek hmotnosti a dĺžky, výpočet úrokov a ďalšie využitie. Text knihy sa začína nasledujúco:
 "Toto je deväť číslic Indov: 9 8 7 6 5 4 3 2 1. Týmito číslicami, ako aj znakom 0, ktorý sa v arabčine nazýva 'zefirum' ('sifr'), vieme zapísať ktorékoľvek číslo, ako si ukážeme;"
Kniha mala dobrý ohlas medzi európskymi učencami, aj keď desiatková sústava sa nerozšírila až do vynálezu tlače, o tri storočia neskôr.

</doc>
<doc id="2291" url="https://sk.wikipedia.org/wiki?curid=2291" title="Diskrétna matematika">
Diskrétna matematika

Diskrétna matematika je pomerne nový odbor matematiky, ktorý sa zaoberá diskrétnymi matematickými štruktúrami, teda takými, ktoré môžu byť charakterizované celými číslami a sú teda „počítateľné“. Je to „opak“ matematiky, ktorá sa zaoberá spojitými štruktúrami charakterizovanými reálnymi číslami, kam patrí hlavne matematická analýza. Rozvoj diskrétnej matematiky podmienil predovšetkým rozvoj informatiky. V skutočnosti sa často diskrétna matematika chápe ako časť informatiky. Niektorí matematici zaraďujú do diskrétnej matematiky len nové matematické disciplíny, ktoré vznikli v súvislosti s rozvojom výpočtovej techniky (S. V. Jablonskij).

</doc>
<doc id="2293" url="https://sk.wikipedia.org/wiki?curid=2293" title="Sarvépalli Rádhákrišnan">
Sarvépalli Rádhákrišnan

Sarvépalli Rádhákrišnan (* 5. september 1888, Tiruttani, India – † 17. apríl 1975, Madrás) bol indický štátnik, diplomat, prekladateľ, profesor a filozof spájajúci prvky západnej filozofie s novovédantizmom.
V rokoch 1936 až 1952 bol profesorom východných náboženstiev a etiky na University of Oxford.
Po vzniku nezávislej Indie bol v rokoch 1952 - 1962 prvým viceprezidentom a druhým prezidentom od roku 1962 do 1967.
Jeho narodeniny sa v Indii slávia ako deň učiteľov. V roku 1975 obdržal (krátko pred smrťou) Templetonovu cenu, ktorú venoval University of Oxford. 
Do angličtiny preložil zo sanskrtu niektoré filozofické diela.

</doc>
<doc id="2294" url="https://sk.wikipedia.org/wiki?curid=2294" title="Rámánudža">
Rámánudža

Šrí Rámánudža Achária (* 1017, † 1137) bol indický filozof, zakladateľ višištádvaity. Rámánudža pretvoril monizmus teistickým smerom: duša a boh nie sú totožné, ale iba podobné; boh a svet sa správajú ako duša a telo.

</doc>
<doc id="2295" url="https://sk.wikipedia.org/wiki?curid=2295" title="Augustín Riška">
Augustín Riška

Augustín Riška (* 29. apríl 1935, Brodské) slovenský a americký filozof a metodológ; pôsobil na Katedre logiky FF UK v Bratislave, v súčasnosti je profesorom St. John's University, New York.

</doc>
<doc id="2296" url="https://sk.wikipedia.org/wiki?curid=2296" title="Karl Rahner">
Karl Rahner

Karl Josef Erich Rahner SJ (* 5. marec 1904, Freiburg im Breisgau, Nemecko – † 30. marec 1984, Innsbruck, Rakúsko) bol nemecký katolícky teológ.
Karl Rahner patrí k predstaviteľom tzv. kerygmatickej teológie a je považovaný za jedného z najvýznamnejších teológov 20. storočia. Aktívne podporoval otvorenie sa katolíckej teológie mysleniu 20. storočia. Jeho teológia ovplyvnila aj Druhý vatikánsky koncil, ktorý pomáhal pripravovať a počas ktorého pôsobil ako "peritus."
Rahner, ovplyvnený viacerými významnými mysliteľmi, ako napr. Erich Przywara SJ, Pierre Rousselot či Joseph Maréchal, a podnietený svojím štúdiom u Martina Heideggera, sa pokúsil o syntézu teologickej tradície s myslením moderny. Rozvinul tzv. transcendentálnu teológiu postavenú na základe určitej transcendentálnej skúsenosti.
Rahner bol spoluvydavateľom druhého vydania "Lexikon für Theologie und Kirche" (Teologický a cirkevný lexikón). Mal výrazný vplyv na celú katolícku teológiu v nemecky hovoriacich krajinách. Rahner patril k výrazným kritikom neporiadkov vo vnútri katolíckej cirkvi, podporoval medzinárodnú teologickú komunikáciu a nabádal na dialóg s prírodnými vedami a marxizmom.
Život a dielo.
Životopis.
Rahner vyrastal v tradičnom katolíckom prostredí. V mladosti mal blízko ku katolíckemu mládežníckemu hnutiu "Quickborn", ktoré bolo v tom čase výrazne ovplyvnené Romanom Guardinim. Karl Rahner mal ešte šiestich súrodencov. Jeho starší brat Hugo Rahner SJ bol tiež významným teológom. Jeho sestra Elisabeth Rahner sa vydala za Huberta Cremera, profesora matematiky na Rheinisch-Westfälische Technische Hochschule Aachen.
V roku 1922 vstúpil Karl Rahner do Spoločnosti Ježišovej. V rokoch 1924 až 1933 študoval filozofiu a katolícku teológiu vo Feldkirchu, Pullachu a Valkenburgu. Za kňaza bol vysvätený v roku 1932. V rokoch 1934 až 1936 študoval v rámci doktorandského štúdia vo Freiburg im Breisgau u Martina Honeckera. Výsledky Rahnerovej práce v tomto období boli publikované v pozmenenej podobe v roku 1939 pod názvom "Geist in Welt" (Duch vo svete). Rahner sa počas tohto štúdia zúčastňoval na seminároch Martina Heideggera, o ktorom sa neskôr vyjadril, že „v živote stretol veľa majstrov hovoreného slova, ale len iba jedného, ktorý si zaslúži byť nazvaný "učiteľ –" a je to práve Martin Heidegger.“ Erych Przywara zaraďuje Rahnera spolu s Maxom Müllerom a Gustavom Siewerthom k tzv. „Heideggerovej katolíckej škole“, keďže u Rahnera pozorujeme určité vysporadúvanie sa s fundamentálnou ontológiu Martina Heideggera. Rahner však kvôli istým problémom a nezhodám štúdium vo Freiburgu nedokončil. Predstavení Spoločnosti Ježišovej ho povolali na miesto docenta teológie, a tak v roku 1936 odišiel do Innsbrucku, kde ešte v tom istom roku obhájil doktorát a kde sa v roku aj 1937 habilitoval. Stal sa z neho docent dogmatiky a začal rozsiahlu akademickú činnosť. Už v roku 1937 prednášal na "Salzburger Hochschulwochen". Tieto jeho prednášky boli v roku 1941 publikované pod názvom "Hörer des Wortes" (Poslucháči slova). V roku 1939 uverejnil už spomínanú freiburskú prácu "Geist in Welt" (Duch vo svete) a rozsiahle dielo "Aszese und Mystik in der Väterzeit" (Askéza a mystika v dobe cirkevných otcov). Ešte v roku 1937 bola uverejnená jeho prvá zbierka modlitieb a meditácií pod názvom "Worte ins Schweigen" (Slová do ticha).
V roku 1939 však nacisti v Innsbrucku obsadili všetky budovy patriace jezuitom a zakázali im pobyt v Tirolsku. Rahner odišiel do Viedne a ešte v tom istom roku nastúpil na miesto docenta, na ktorom pôsobil až do roku 1944 pod zvláštnou ochranou vtedajšieho viedenského kardinála Theodora Innitzera.
V rokoch 1944 až 1945 žil v Dolnom Bavorsku, kde pôsobil v pastorácii vo viacerých farnostiach. V rokoch 1945 až 1949 vyučoval a kázal v Mníchove. Ako docent dogmatiky prednášal aj na Jezuitskej vysokej škole v Pullachu. 
Od roku 1949 prednášal na znovu obnovenej teologickej fakulte "Canisianum" v Innsbrucku ako profesor dogmatiky a dejín dogiem. Na tejto fakulte pôsobil aj jeho brat Hugo. Práve tu vzniklo veľké množstvo článkov, prednášok a prác, ktoré sa stali základom jeho hlavného teologického diela – "Schriften zur Theologie" (Teologické spisy). Vytvoril spolu 14-zväzkový "Lexikon für Theologie und Kirche, 2. Aufl." (Teologický a cirkevný lexikón, 2. vydanie), 5-zväzkovú "Handbuch der Pastoraltheologie" (Príručka pastorálnej teológie), stál za vznikom edície "Quaestiones disputatae." Jeho zbierka pastoralne teologických príspevkov "Sendung und Gnade" (Poslanie a milosť) z roku 1959, preložená do mnohých európskych jazykov, ho urobila celosvetovo známym.
Od roku 1961 sa venoval štúdiu podkladov pre v tom čase plánovaný Druhý vatikánsky koncil ako spolupracovník kardinála Königa. Pápež Ján XXIII. vymenoval Rahnera za teológa ("peritus") Druhého vatikánskeho koncilu, hoci bol Rahner v tom čase ešte formálne pod cenzúrou vlastných rehoľných predstavených. Rahner mal veľkú zásluhu na príprave Druhého vatikánskeho koncilu, osobitne významné boli jeho príspevky k "Učeniu o Zjavení" a znovuzavedeniu trvalého diakonátu.
V roku 1964 bol Rahnerovi udelený prvý čestný doktorát (celkovo ich dostal 15). Prednášal takmer vo všetkých európskych krajinách. Vďaka svojmu úsiliu o mier a dialóg medzi rozličnými svetonázormi mohol aj v časoch studenej vojny prednášať tiež v mnohých krajinách východného bloku.
Viackrát prednášal v USA, Kanade a Škandinávii. Aktívne sa podieľal na podujatiach "Görres-Gesellschaft", ktorá sa zameriavala na podporu dialógu teológie a prírodných vied. Tiež sa zúčastňoval na práci "Paulus-Gesellschaft", ktorá sa stala známou tým, že sa usilovala o dialóg s marxizmom.
V roku 1964 sa stal tiež nástupcom Romana Guardiniho na "Lehrstuhl der Christlichen Weltanschauung" (Katedra kresťanského svetonázoru) na Ludwig-Maximilians-Universität v Mníchove. Jeho tamojšie prednášky pod názvom "Einführung in den Begriff des Christentums" (Úvod do pojmu "kresťanstvo") sa stali podkladom pre dielo, ktoré v roku 1976 publikoval ako "Grundkurs des Glaubens" (Základný kurz viery).
Od roku 1967 až do emeritovania v roku 1971 bol profesorom dogmatiky a dejín dogiem na Westfälische Wilhelms-Universität v Münsteri.
V roku 1969 bol vymenovaný za člena novovzniknutej pápežskej Medzinárodnej teologickej komisie, no neskôr sa členstva v nej vzdal, pretože tam nedokázal presadiť svoje predstavy. Už v roku 1971 sa vrátil späť do Mníchova, kde bol na "Hochschule für Philosophie" vymenovaný za honorárneho profesora pre "Grenzfragen von Theologie und Philosophie" (hraničné otázky teológie a filozofie). Aktívne pracoval v rámci Synody západonemeckých diecéz v rokoch 1971 až 1975. V tomto čase uverejnil svoju takpovediac programovú knihu "Strukturwandel der Kirche als Chance und Aufgabe" (Zmena štruktúry cirkvi ako šanca a úloha).
Rahner sa v roku 1971 zasadzoval za zachovanie "Katholischen Deutschen Studenten-Einigung" (KDSE) (Nemecká katolícka študentská jednota) ako spolku celého katolíckeho študentstva v bývalej Spolkovej republike Nemecko. S týmto návrhom vystúpil spolu s Johannom Baptistom Metzom proti Josephovi Ratzingerovi, ktorý bol v tom čase povereným zástupcom Nemeckej biskupskej konferencie v tejto otázke.
V roku 1981 sa presťahoval do Innsbrucku, kde položil základy pre vznik zbierky jeho rukopisov, z ktorej sa neskôr stal dnešný "Karl-Rahner-Archiv" (Archív Karla Rahnera), ktorý od roku 2008 sídli v Mníchove. V roku 1983 publikoval spolu s mníchovským teológom Heinrichom Friesom zaujímavú a inšpiratívnu knihu "Einigung der Kirchen – reale Möglichkeit" (Zjednotenie cirkví – reálna možnosť). Karl Rahner zomrel v roku 1984 v Innsbrucku. Bol pochovaný v krypte jezuitského kostola v Innsbrucku.
Od roku 1995 vychádzajú Rahnerove "Sämtliche Werke" (Zobrané spisy). K vydavateľom patrili a patria: Karl Lehmann, Johann Baptist Metz, Karl-Heinz Neufeld SJ, Andreas R. Batlogg SJ, Albert Raffelt a Herbert Vorgrimler.
Vyznamenania.
Karl Rahner bol za svoju rôznorodú činnosť mnohokrát oficiálne vyznamenaný. Bolo mu udelených 15 čestných doktorátov. V roku 1970 obdržal "Romano-Guardini-Preis" (Cena Romana Guardiniho) ako aj "Großes Bundesverdienstkreuz mit Stern der Bundesrepublik Deutschland" (Veľký spolkový kríž za zásluhy s hviezdou Spolkovej republiky Nemecko) a stal sa tiež členom francúzskeho Rádu "Pour le Mérite" v oblasti vedy a umenia. V roku 1972 sa stal čestným členom "American Academy of Arts and Sciences" v Bostone, v roku 1973 mu "Deutsche Akademie für Sprache und Dichtung" (Nemecká akadémia jazyka a poézie) udelila "Sigmund-Freud-Preis für wissenschaftliche Prosa" (Cena Sigmunda Freuda za vedeckú prózu). V roku 1979 dostal "Pere Marquette Discovery Award" na Marquette University v Milwaukee v USA. V roku 1979 bol vyznamenaný "Kultureller Ehrenpreis der Landeshauptstadt München" (Čestná cena mesta Mníchov za kultúru) a v roku "Dr. Leopold-Lucas-Preis" (Cena Dr. Leopolda Lucasa) Univerzity v Tübingene za podporu tolerancie.
V roku 1984, k jeho 80. narodeninám a vlastne krátko pred jeho smrťou, bola Univerzitou v Innsbrucku založená "Karl-Rahner-Preis" (Cena Karla Rahnera) za teologický výskum.
Od roku 2009 sa každoročne na "Hochschule für Philosophie" v Mníchove koná "Rahner lecture." Výstupy z tohto podujatia sú vždy v spolupráci Karl-Rahner-Archiv v Mníchove a Univerzitnou knižnicou vo Freiburgu publikované v digitálnej podobe.
Význam.
Hans Küng vidí Rahnerov význam pre mladšiu generáciu nemeckých teológov v dobe Druhého vatikánskeho koncilu v tom, že bol protagonistom slobody v teológii. Jeho 16-zväzkové dielo "Schriften zur Theologie" (Teologické spisy) z rokov 1954 až 1984 sa stalo základným kameňom určitého nového smerovania katolíckej teológie v nemecky hovoriacom priestore. K Rahnerovým hlavným dielam patria: "Grundkurs des Glaubens" (Základný kurz viery), "Einigung der Kirchen – reale Möglichkeit" (Zjednotenie cirkví – reálna možnosť). Druhé vydanie "Lexikon für Theologie und Kirche" (Teologický a cirkevný lexikón) patrí tiež k jeho zásluhám. V rokoch 1967 až 1969 bol spoluvydaveteľom lexikónu "Sacramentum Mundi", edície "Quaestiones disputatae" (1958– 1984), "Theologische Akademie" (1965 – 1975), časopisu "Concilium" a "Internationale Dialog-Zeitschrift" (Medzinárodný časopis pre dialóg, 1968 – 1984), encyklopédie "Christlicher Glaube in moderner Gesellschaft" (1980 – 1984), príručky "Handbuchs der Pastoraltheologie" (1964 – 1972).
Inštitúcie.
Pozostalosť Karla Rahnera sa uchováva v "Karl-Rahner-Archiv" v Mníchove, ktorý je súčasťou Archívu nemeckej provincie Spoločnosti Ježišovej, ktorý sa do roku 2008 nachádzal na Univerzite v Innsbrucku. "Karl-Rahner-Stiftung" (Nadácia Karla Rahnera) so sídlom v Mníchove sa stará o vydávanie Rahnerovych zobraných spisov. "Karl-Rahner-Plakette" (Plaketa Karla Rahnera) Nadácie Karla Rahnera bola prvýkrát udelená v roku 2004 kardinálovi Lehmannovi. V USA existuje "Karl Rahner Society", ktorá sa každoročne schádza a má vlastnú publikačnú činnosť. Meno Karla Rahnera nesie aj "Karl Rahner Akademie" v Kolíne nad Rýnom či "Karl-Rahner-Haus" v Arcidiecéze Freiburg.
Dielo.
Vplyvy.
Rahnerova teológia vznikla na základe neoscholastickej jezuitskej školskej (akademickej) teológie, ktorú Rahner naozaj dôkladne poznal. Ako zrejme jediný teológ 20. storočia sa pokúsil usmerniť otázky tejto teológie na problémy súčasnosti, znovu premyslieť jej potenciál a produktívne ju rozvíjať.
K základom tejto metódy patrilo, ako aj u iných teológov 20. storočia, intenzívne štúdium cirkevných otcov, medzi inými i Origena. 
Tretím prameňom Rahnerovej teológie, ktorý je však nemenej významným, je spiritualita zakladateľa Spoločnosti Ježišovej – sv. Ignáca z Loyoly, ktorá je prítomná nielen v Rahnerovych komentároch k dielu sv. Ignáca a výklade ignaciánskych exercícií. 
Ďalší významný moment v Rahnerovom diele predstavuje prijatie filozofických názorov belgického jezuitu Josepha Maréchala, ktorý sa pokúsil – pod vplyvom Mauricea Blondela a iných – prijať Kantov spôsob kladenia otázok a premyslieť ho v rámci tomizmom inšpirovanej filozofie. Rahnerova kniha "Geist in Welt", ktorá je vlastne interpretáciou Tomáša Akvinského a ktorá bola viac-menej napísaná počas jeho štúdia vo Freiburgu pod vplyvom Martina Heideggera, je toho dôkazom. Hans Urs von Balthasar o tom v roku 1964 napísal, že „táto syntéza úplne zodpovedá jezuitskému géniu antistatickej, barokovej dynamiky. Rahner ňou dokázal nasledovať samotné jadro učenia cirkevných otcov, využívajúc teológiu i spiritualitu.“
V neposlednom rade je treba upozorniť i na Rahnerov kritický pohľad na spoločenskú skutočnosť. Ktorý iný teológ špekulatívneho, akademického razenia typu Karla Rahnera nepovažoval za zbytočnosť napísať niečo aj o takých praktických veciach, ako je evanjelizácia vo väzeniach, na staniciach alebo ako je farská knižnica? Mnohé časti jeho diela venované pastorálnej teológii obsahujú i takéto praktické návrhy. O tomto uvažovaní svedčí i Rahnerovo angažovanie sa v rámci Synody nemeckých diecéz, ktorej závery sa však vo väčšine prípadov nestretli zo strany pápeža so súhlasom. 
Charakteristika teológie.
V centre Rahnerovho diela stojí teológia milosti. Milosť sa nechápe ako nejaká „stvorená milosť“, ale ako sebavyjadrenie Boha. Skúsenosť milosti je jadrom kresťanstva. Milosť nie je vec. Je to skôr „akési určenie duchovného subjektu, ktorý sa prostredníctvom tejto milosti dostáva do bezprostrednej blízkosti samého Boha. Len týmto spôsobom, že sa milosť chápe vychádzajúc zo subjektu, nebude pochopená mytologicky alebo materiálne. To „najobjektívnejšie“ zo skutočnosti spásy, Boh a jeho milosť, sa súčasne javí ako to najsubjektívnejšie v človeku.“ (Karl Lehmann: "Lexikon für Theologie und Kirche", 3. Aufl.)
Na základe dôrazu, ktorý je v Rahnerovej teológii na sebavyjadrení Boha, môžeme jeho teológiu už od jeho prvých prác považovať za trinitárne orientovanú. Prijatím, v tom čase najnovšej formy, protestantskej exegézy si vypracováva v svojom príspevku "Theos im Neuen Testament" v dobe Druhého vatikánskeho koncilu určitý vlastný exegetický základ. Jeho prednáška z teológie milosti má názov "De Gratia Christi" (namiesto strohého "De Gratia"). Trojičnú náuku rozvíja z axiómu o identite ekonomickej (spásnodejinnej) a imanentnej Trojice, teda zo sebavyjadrenia Boha v stvorení; Duch a dejiny ako výpoveď o skutočnosti samotného trojjediného Boha.
Táto Rahnerova formulácia je i v súvislosti s otázkou o adresátovi tohto sebavyjadrenia resp. o možnosti, predpokladanej v subjekte, rozumieť kresťanskému Zjaveniu, považovaná za „antropologický obrat“ v (katolíckej) teológii. Táto transcendentálna otázka nie je teológii vnútená zvonku, ale nevyhnutnosť klásť si ju vyplýva zo samotnej teológie ako takej. Vo všetkých štádiách svojho myslenia interpretuje Rahner kresťanskú vieru z tejto perspektívy. Otázka začínajúca od človeka teda neznamená nejaký tematický antropocentrizmus, pretože je to predovšetkým formálny spôsob kladenia otázok a Rahner chápe bytie človeka ako bytie odkázané na skutočnosť Boha.
Množstvo jednotlivých, možno zdanlivo nesúvisiacich, tém v Rahnerovom diele tak dostáva z tohto pohľadu určitú štruktúru. Zo spomenutého východiskového bodu náuky o milosti – ktorú postupne rozvíjal v svojej akademickej činnosti – sa dostávame i k otázke o všeobecnej vôli Boha spasiť všetkých ľudí (porov. 1 Tim 2, 4). V rámci interpretácie encykliky Pia XII. "Mystici corporis" vyvstáva otázka o možnosti spásy aj mimo (konfesionálneho) kresťanstva a doterajšom veľmi zúženom zafixovanom pohľade na túto problematiku. Aj Rahnerovo intenzívne zaoberanie sa sviatosťou zmierenia a jej personálnymi a cirkevnými komponentmi – tiež určené jeho akademickou prednáškovou činnosťou – môžeme priradiť k predchádzajúcej otázke. Rahnera zaujíma „Kristus a jeho neveriaci príbuzní“ a tiež otázka o spáse prehistorických ľudí. Rahnerove, možno provokatívne, slovné spojenie „anonymný kresťan“ formuluje spomenutú otázku skutočne veľmi výrazne a výstižne. Pri povrchnom pohľade však zakrýva otázku o konkrétnom spôsobe osobného dosiahnutia spásy a niektorých jeho kompentoch. Množstvo aplikácií spomenutých myšlienok, často kritických ku spoločnosti i cirkvi, by však malo byť vždy čítaných na pozadí transcendentálnej skúsenosti milosti, blízkosti Boha v jeho sebavyjadrení, ktorá robí akékoľvek zideologizovanie neprijateľným a nemožným. V tejto „mystickej“ stránke vidí Rahner budúcnosť kresťanstva. Ona vlastne umožňuje obhajovať odvážnu, otvorene k „svetu“ pristupujúcu cirkev („tutiorizmus odvahy“), ktorá si je vedomá toho, že sa v podmienkach pluralitnej spoločnosti nachádza v diaspóre. 
Zhrnutie Rahnerovych úvah v rámci transcendentálnej teológie sa nachádza v najstručnejšej forme v jeho diele "Kurzformeln des Glaubens" (Krátke formuly viery).
Reflexia a kritika diela.
V kritickom duchu sa o Rahnerovom diele vyjadruje napr. Vincent Berning vo svojom článku o Martinovi Honeckerovi, u ktorého Rahner istý čas študoval v rámci doktorandského štúdia. Rahnerova filozofická dizertácia "Geist in Welt" (Duch vo svete) je podľa neho akýmsi pokusom, ovplyvneným Josephom Maréchalom, aplikovať myšlienky Kantovej teórie poznania (v prípade subjektu) v rámci metafyziky poznania Tomáša Akvinského. Rahner chcel s týmto dielom promovať u Martina Honeckera už v roku 1937, no ten od Rahnera požadoval zásadné prepracovanie tejto dizertácie. To však Rahner odmietol, keďže už mal po promócii z teológie a stál na prahu svojej činnosti docenta.
Rahnerove myšlienky podrobili kritike aj iní jeho súčasníci, napr.: Hans Urs von Balthasar, Dietrich von Hildebrand, Bernhard Lakebrink alebo Walter Hoeres. Ich výhrady sa týkali Maréchalovej (a teda aj Rahnerovej) osobnej interpretácie Tomáša Akvinského, ovplyvnenej Kantovou teóriou poznania, ako ju predkladá v transcendentálnej filozofii. Je však potrebné dodať, že medzičasom začali už aj teológovia citlivejšie vnímať oprávnenosť Kantovych myšlienok. 
V Rahnerovej dobe stále prevažovala neoscholastická koncepcia chápania Božej milosti ako milosti sprostredkovanej cirkvou. Rahner však zdôraznil v jednom svojom diele pojednávajúcom o príslušnosti k cirkvi určité rozlišovanie v tejto téme, avšak bez toho, že by spochybnil "„Leiblichkeit der Gnade“" (skutočnosť či telesnosť milosti) (porov. "Sämtliche Werke 18"). Kľúčovým momentom Rahnerovho diela zostáva jeho chápanie milosti ako sebavyjadrenia Boha. Jeho koncept "nadprirodzených existenciálií" (pojem z Heideggerovej filozofie) je však v novšej transcendentálnej teológii (napr.: Hansjürgen Verweyen, Thomas Pröpper) považovaný za sporný.
Ani Rahnerovi odporcovia však nespochybňujú skutočne obdivuhodnú originalitu jeho diela a spôsobu myslenia vôbec. Niektorí si nevedia predstaviť, ako uplatniť jeho špekulatívne úvahy v praktickom živote viery. Iní, práve naopak, vidia silu Rahnerovej teológie v tom, že má silné spirituálne korene a berie ohľad aj na pastoračné záležitosti.
Určitý Rahnerom (a nielen ním) zastávaný optimizmus, čo sa týka spásy, ktorý je v jeho terminológii vyjadrený slovným spojením „anonymné kresťanstvo“ – teda, že aj človek stojaci mimo viditeľnej cirkvi môže mať, a to nielen vo výnimočnom prípade, účasť na spásonosnej milosti – narážal v minulosti i dnes kvôli svojim komplexným a ďalekosiahlym dôsledkom na určité obavy či nepochopenie (Hans Urs von Balthasar, Joseph Ratzinger, Johann Baptist Metz, a i.). Avšak samotná téma možnosti spásy aj mimo kresťanstva sa dostala do koncilových dokumentov a v duchu Druhého vatikánskeho koncilu je zastávali aj Joseph Ratzinger či Hans Urs von Balthasar, čo zdôrazňoval i sám Karl Rahner. 
Hans Küng vidí v Rahnerovej teológii nedostatky v oblasti konzekventného historického myslenia a historicko-kritickej exegézy. 
Na Rahnerov postoj k téme "„narodil sa z Márie Panny“" (panenské počatie a panenský pôrod Ježiša Krista) sa odvoláva aj Uta Ranke Heinemann. Rahner pokladal panenské počatie a pôrod za legendárny "midraš." Uta Ranke Heinemann, prvá profesorka katolíckej teológie v dejinách cirkvi, prišla o svoj post profesorky Nového zákona a starých dejín cirkvi na "Universität Essen" a bolo jej odňaté povolenie vyučovať katolícku teológiu, keď v roku 1987 vyjadrila pochybnosti o viere v panenské počatie a pôrod. Ona sama označuje Karla Rahnera a Rudolfa Bultmanna za teológov, ktorí mali na ňu najväčší vplyv. Rahner v roku 1962 napísal predhovor do jej knihy o protestantizme a v roku 1969 bol hlavným školiteľom v procese jej habilitácie.
Tieto poznámky o kritických ohlasoch na dielo Karla Rahnera však ukazujú predovšetkým na živú diskusiu o jeho hlbokých myšlienkach a dávajú podnet pre ďalšie uvažovanie o jeho odkaze. Postoj hľadajúceho pútnika – to je východiskový bod pre porozumenie Karla Rahnera.
Kardinal Lehmann píše, že „Karl Rahner je dnes považovaný už za takmer klasického teológa a jeho dielo je plné stále prekvapujúcich myšlienok a jedinečnej prítomnosti Ducha.“

</doc>
<doc id="2298" url="https://sk.wikipedia.org/wiki?curid=2298" title="Rámakrišna">
Rámakrišna

Srí Rámakrišna Paramahamsa (bengálsky: রামকৃষ্ণ পরমহংস "Ramkrishno Pôromôhongsho"), vlastným menom Gadádhar Čattópádhjáj (bengálsky: গদাধর চট্টোপাধ্যায় "Gôdadhor Chôţţopaddhae") (* 18. február 1836, Kamarpukur, India† 16. august 1886, Kalkata) bol indický filozof, hinduistický mystik, ctiteľ ("bhakta") Veľkej Matky a zároveň preniknutý vierou v jednotu všetkých náboženstiev (založenou na mystickej skúsenosti), reformátor hinduizmu a verejný činiteľ.
Hlásal jednotné náboženstvo, ktorého filozofické východiská prevzal z védánty a šaktitantry. Jeho zvesť je teda v zásade védántska a je stredom medzinárodného hnutia Ramakrishna Mission, ktoré začal Vivekánanda v Parlamente náboženstva v Chicagu r. 1893.
Hlavnou myšlienkou Rámakrišnovho učenia je, že všetky náboženstvá sveta sú správne, pretože cieľom všetkých je cesta k Bohu. Ten je len jeden, ale ciest k nemu je mnoho – koľko rozumov, toľko ciest. Cestou, ktorá najlepšie vyhovuje indickej mentalite, je hinduizmus a v jeho rámci bhaktický smer, oddanosť a bezvýhradná láska k Bohu, ktorú treba prejavovať nielen modlitbami, spevom a meditáciou, ale aj celým životom a praktickými skutkami pomoci druhým.

</doc>
<doc id="2299" url="https://sk.wikipedia.org/wiki?curid=2299" title="Frank Plumpton Ramsey">
Frank Plumpton Ramsey

Frank Plumpton Ramsey (* 22. február 1903, Cambridge, Spojené kráľovstvo† 19. január 1930, Londýn) bol britský matematik, filozof a ekonóm.
Životopis.
Narodil sa v Cambridge, kde jeho otec Arthur Stanley Ramsey pôsobil ako dekan a učiteľ matematiky na Magdalene College. Frank bol najstarším zo štyroch súrodencov. Mal dve sestry a jeho mladší brat Arthur Michael Ramsey bol v rokoch 1961 až 1974 canterburským arcibiskupom. V roku 1925 sa oženil s Lettice C. Bakerovou, s ktorou mali dve dcéry. 
Na mnohých cambridgeských akademikov urobil Ramsey dojem svojou pozoruhodnou inteligenciou. Bol veľmi sčítaný a zaujímal sa o mnoho rôznych oblastí. V politike zastával skôr ľavicový postoj a pokiaľ šlo o náboženstvo, jeho manželka ho označila za „militantného ateistu“. 
Ramsey trpel chronickými problémami s pečeňou. Po záchvate žltačky podstúpil operáciu, ktorá sa mu stala osudnou. Svoju sľubne sa rozvíjajúcu kariéru ukončil predčasne vo veku iba 26 rokov.
Kariéra.
Od roku 1915 študoval na cambridgeskej Winchester College, neskôr získal štipendium a pokračoval v štúdiu matematiky na prestížnej Trinity College v Cambridge. Po absolutóriu v roku 1923 nakrátko odcestoval do Rakúska. Keďže naňho hlboko zapôsobilo dielo Ludwiga Wittgensteina Tractatus Logico-Philosophicus, zaumienil si osobne sa s Wittgensteinom porozprávať. Ten v tom čase pracoval ako učiteľ v malej rakúskej dedine. Ramsey ho pomohol presvedčiť o tom, že jeho filozofické bádanie je neúplné a že sa má usídliť v Cambridge.
V roku 1924 získal Ramsey ako 21-ročný miesto na King's College. Vykonal veľké množstvo práce v oblasti logiky, ekonómie a filozofie. O rok neskôr, v roku 1925, vydal svoje najdôležitejšie dielo "The Foundations of Mathematics" (Základy matematiky). Od roku 1926 začal na univerzite prednášať matematiku a neskôr sa stal dekanom pre štúdium matematiky na King's College. Ako prednášajúci bol veľmi obľúbený. V roku 1927 publikoval významný článok "Facts and Propositions" (Fakty a tvrdenia), v ktorom navrhol prvú redundančnú teóriu pravdy.
Jeden z teorémov, ktoré Ramsey dokázal vo svojej práci z roku 1930 nazvanej "On a problem of formal logic" (O probléme formálnej logiky), teraz nesie jeho meno ako Ramseyov teorém. Bol dôležitým míľnikom vo vývoji kombinatoriky a podporil myšlienku, že v dostatočne veľkých systémoch musí byť nejaké usporiadanie, akokoľvek neusporiadané by sa mohli javiť.
Na poli ekonómie prišiel Ramsey s elegantnou koncepciou tvorby ceny v špecifických podmienkach monopolu. Keď chce monopolista maximalizovať prebytok spotrebiteľa a zároveň zaistiť primerané pokrytie svojich nákladov, stanoví cenu, pri ktorej čiastka presahujúca medzné náklady je nepriamo úmerná cenovej elasticite dopytu po danom statku. 
Ramsey bol dobrým priateľom ekonóma Johna Maynarda Keynesa, ktorého práca o pravdepodobnosti motivovala Ramseya k vypracovaniu argumentácie pre subjektívnu pravdepodobnosť (bayesovská pravdepodobnosť). Podobne ako práca Bruna de Finettiho, známou sa stala až v 50. rokoch 20. storočia.
Medzi filozofmi nebol považovaný za zvlášť výnimočnú osobnosť. Wittgenstein uvádza v úvode k svojim "Filozofickým skúmaniam", že ho Ramsey ovplyvnil (ale nie natoľko, ako Piero Sraffa).

</doc>
<doc id="2300" url="https://sk.wikipedia.org/wiki?curid=2300" title="Anatol Rapoport">
Anatol Rapoport

Anatol Rapoport (* 22. máj 1911, Losovaja, Ukrajina – † 20. január 2007, Toronto, Kanada) bol americký matematik, psychológ, sociológ a filozof, pôvodom z Ruska, ktorý sa usiluje integrovať vedenie (myslenie) a konanie na základe jeho operacionálnej koncepcie.
Pravda, podľa Rapoporta, je predpovedný obsah výpovede. Rapoportovi ide o spojenie filozofie prírodných vied a pragmatizmu, a to tak v zmysle Deweyho ako aj Marxa, keďže obaja posledne menovaní filozofi zastávali názor, že vedomie, a tým aj vedenie, vyrastá z konania. Rapoport aplikuje pri pojednávaní o spoločenských otázkach metódu analytickej filozofie, od čoho si sľubuje vytvorenie mocnej zbrane v boji proti ideologickému fanatizmu a mysticizmu.

</doc>
<doc id="2301" url="https://sk.wikipedia.org/wiki?curid=2301" title="John Rawls">
John Rawls

John Rawls (* 21. február 1921, Baltimore, Maryland, USA – † 24. november 2002, Lexington, Massachusetts,) bol americký sociálny filozof, filozof politiky, filozof morálky a filozof kultúry.
Sústreďoval sa na normatívnu praktickú filozofiu a rozpracúvanie teórie spravodlivosti, ktorú koncipoval ako alternatívu k utilitarizmu. V protiklade k utilitarizmu Rawls zastával prednosť spravodlivosti pred (utilitaristickým) dobrom, to znamená pred perspektivou konsekvencionalistickej sumy úžitku. Najvyššiu normatívnu kvalitu preto majú deontologické zásady spravodlivosti, ktoré Rawls vykazuje pomocou fiktívneho prvotného stavu. Tieto zásady charakterizujú spravodlivosť ako "fairness" (slušnosť, čestnosť, poctivosť, spravodlivosť).
Fikciu prvotného stavu možno opísať takto: Vezmime určitý počet osôb, ktoré majú za úlohu spoločne stanoviť zásady spoločenského poriadku, v ktorom budú musieť potom sami žiť. Predpokladajme, že každá z tychto osôb je rozumná, ide jej o jej vlastný prospech a má určitý zmysel pre spravodlivosť. Ďalej predpokladajme, že žiadna z týchto osôb nevie, aký bude mať v tejto spoločnosti kultúrny kontext, ku ktorej triede alebo vrstve či generácii bude patriť, aké bude mať nadanie, pohlavie alebo zdravotný stav. Tieto osoby sa teda zaraďujú pod závoj nevedenia. Tento závoj spôsobuje, že subjektívne záujmy a preferencie sú bezpredmetné. Aké zásady si tieto osoby zvolia?
Spolu so závojom nevedenia definujú tieto podmienky zásady spravodlivosti ako zásady, na ktorych by sa zhodli rozumní, sebe rovní ľudia, ktorí sledujú svoje záujmy, ak nie je o nikom známe, že mu prírodné alebo spoločenské okolnosti dávajú väčšie alebo menšie výhody. Tieto osoby by sa nevyhnutne rozhodli pre dve zásady:
a) musia pri obmedzení spravodlivej zásady úspornosti prinášať jednotlivcom najmenej obdareným čo možno najväčšiu výhodu a
b) musia byť spojené s úradmi a pozíciami, ktoré sú otvorené všetkým podľa zásady čestnej rovnosti šancí.
Zásada úspornosti, o ktorej je zmienka v princípe rozdielov, zohľadňuje záujmy budúcich generácií.
Na základe týchto hlavných deontologických zásad spravodlivosti, rozvíja Rawls dvojstupňovú teoriu dobra:
Dobrá spoločnosť je taká, kde sú nielen etablované zásady spravodlivosti, ale aj verejné vedomie je určované (mravným) zmyslom pre spravodlivosť.
Rawlsova teória spravodlivosti prijíma Aristotelovu teóriu cností.

</doc>
<doc id="2302" url="https://sk.wikipedia.org/wiki?curid=2302" title="Karl Leonard Reinhold">
Karl Leonard Reinhold

Karl Leonard Reinhold (* 26. október 1758, Viedeň, Rakúsko – † 10. apríl 1823, Kiel, Nemecko) bol nemecký filozof, ktorý sprvu zastával Kantov kriticizmus, neskôr krátko bol prívržencom Fichteho, potom sa priklonil k Bardilimu a napokon vypracoval svoj vlastný filozofický systém opierajúci sa o filozofiu jazyka.

</doc>
<doc id="2303" url="https://sk.wikipedia.org/wiki?curid=2303" title="Charles Bernard Renouvier">
Charles Bernard Renouvier

Charles Renouvier (* 1. január 1815, Montpellier, Francúzsko – † 1. september 1903, Prades) bol francúzsky filozof, zakladateľ francúzskeho novokantovstva. 
Odmietal možnosť metafyziky. Navrhol systém 9 resp. 36 kategórií a založil morálku na čistých umovych pojmoch. Jeho učenie vyústilo do etického personalizmu, spočívajúcom na Kantových troch praktickych postulátoch - slobode, Bohu a nesmrteľnosti.

</doc>
<doc id="2304" url="https://sk.wikipedia.org/wiki?curid=2304" title="Nicholas Rescher">
Nicholas Rescher

Nicholas Rescher (* 15. júl 1928, Hagen, Nemecko† 5. január 2024, Pittsburgh, Pensylvánia, USA) bol americký filozof, logik a teoretik vedy.

</doc>
<doc id="2305" url="https://sk.wikipedia.org/wiki?curid=2305" title="Antonín Rezek">
Antonín Rezek

Prof. PhDr. Antonín Rezek (* 13. január 1853, Jindřichův Hradec – † 4. február 1909, Praha) bol český historik, profesor rakúskych dejín.
Spolu s Jaroslavom Gollom založili v roku 1895 "Český časopis historický".

</doc>
<doc id="2306" url="https://sk.wikipedia.org/wiki?curid=2306" title="Paul Ricœur">
Paul Ricœur

Paul Ricœur (* 27. február 1913, Valence, Francúzsko – † 20. máj 2005, Châtenay-Malabry) bol francúzsky filozof zo školy Gabriela Marcela, fenomenológ. Profesor na univerzite v Nanterre a v Chicagu. 
Svoju filozofickú dráhu začal až po druhej svetovej vojne trojzväzkovým skúmaním k filozofii vôle, pričom vychádza z faktu, že vôľové a mimovoľné sa neustále vzájomne podmieňujú; pri ich opise treba preto abstrahovať od otázky viny a transcendencie. Ricœur stojí blízko Husserla a najnovšieho vývinu fenomenológie. Pod vplyvom protestantskej teológie vykladá mýty ako symbolický jazyk svedomia a kritizuje existencializmus a francúzsky štrukturalizmus.

</doc>
<doc id="2307" url="https://sk.wikipedia.org/wiki?curid=2307" title="Alois Riegl">
Alois Riegl

Alois Riegl (* 14. január 1858, Linz, Rakúsko – † 17. jún 1905, Viedeň) bol rakúsky historik umenia, profesor viedenskej univerzity a spoluzakladateľ viedenskej školy dejín umenia.
Vystúpil proti pozitivistickej metóde. Venoval sa štúdiu neskororímskeho umenia, holandskej maľbe 17. storočia a predovšetkým metodike pamiatkovej starostlivosti.

</doc>
<doc id="2308" url="https://sk.wikipedia.org/wiki?curid=2308" title="Alois Riehl">
Alois Riehl

Alois Adolf Riehl (* 27. apríl 1844, Bolzano – † 21. november 1924, Berlín) bol rakúsky filozof, zástanca kriticizmu, pozitivizmu a filozofického monizmu.

</doc>
<doc id="2309" url="https://sk.wikipedia.org/wiki?curid=2309" title="Erich Rothacker">
Erich Rothacker

Erich Rothacker (* 12. marec 1888, Pforzheim – † 11. august 1965, Bonn) bol nemecký filozof a psychológ, od 1929 profesor na univerzite v Bonne.
V nadväznosti na historickú školu a Diltheya sa pokúšal objasniť pojem kultúry a pojem svetonázoru. Bol popredným predstaviteľom filozofickej antropológie.

</doc>
<doc id="2310" url="https://sk.wikipedia.org/wiki?curid=2310" title="Jean-Jacques Rousseau">
Jean-Jacques Rousseau

Jean-Jacques Rousseau [žán žak rusó] (* 28. jún 1712, Ženeva, Švajčiarsko – † 2. júl 1778, Ermenonville, Francúzsko) bol francúzsky filozof obdobia osvietenstva, ktorý kritizoval predovšetkým racionalizmus svojej doby a proti preceňovaniu moci rozumu osvietencami požadoval, aby sa nezanedbávala kultúra citu. 
Život.
Narodil sa ako druhé dieťa Isaaca Rousseaua a Susanne Bernardovej. Rodičia z otcovej i matkinej strany boli Francúzi, ich materskou rečou bola francúzština, a tak sa aj Jean Jacques pokladal za Francúza. Jean Jacques sa právom mohol nazývať synom ľudu. Pochádzal z ľudových vrstiev spoločnosti. Issac Rousseau bol hodinársky majster, vo svete ženevských remeselníkov to bola jedna z najkvalifikovanejších a najlepšie platených profesií. Matka, Zuzana Bernardová, pochádzala z bohatej rodiny, zomrela však krátko po synovom narodení. Smrť pripravila Rousseaua rýchlo za sebou o otca i nevlastnú matku (Isaac Rousseau sa roku 1726 znovu oženil).
Keď mal Jean Jacques trinásť rokov, jeho poručníci (teta Suzane a strýko Bernard) ho dali na remeslo. Najprv sa učil za koncipienta, ale len čo zistili, že sa vôbec nehodí na kancelársku prácu, poslali ho do dielne rytca Ducommuna. V roku 1728 v 15-tich rokoch prestúpil na katolícku vieru, aby získal ochranu istej pani Françoise-Louise de Warens, ktorá žila v Annecy. Pani de Warens žila z francúzskej kráľovskej penzie a venovala sa samoštúdiu literatúry a niektorých vied. Rousseau s ňou žil na jej náklady skoro štrnásť rokov (v rokoch 1728 – 1742). Hneď od prvého okamihu si ju Jean Jacques zamiloval a aj ona si obľúbila jeho. Priateľský vzťah neskôr premenil na milenecký. Rousseau ju často oslovoval „mamička“ (maman). 
V rokoch 1728 - 1731 bol na mnohých cestách. Cestoval po Savojsku, ktoré v tých časoch patrilo Sardínskemu kráľovstvu, navštívil hlavné mesto Turín, v rokoch 1730 - 1731 absolvoval dlhú cestu po Švajčiarsku (Ženeva, Lausanne, Neuchâtel, Bern, Solothurn). Zo Švajčiarska sa napokon rozhodol odísť pešo do Paríža. Tam ostal len krátko a znovu sa vydal na cesty. Z Paríža sa vrátil pešo do Lyonu, potom do Savojska a do Chambéry. Ešte dlho po svojich 30-tych narodeninách viedol Rousseau potulný život, poznamenaný neúspechmi a závislosťou od pomoci druhých (najmä od žien). Skúsil viac ako trinásť zamestnaní, živil sa ako rytec, lokaj, študent v seminári, hudobník, štátny úradník, roľník, učiteľ, pokladník, odpisovač nôt, spisovateľ a osobný tajomník. V roku 1743 získal skvelé miesto ako tajomník francúzskeho veľvyslanca v Benátkach. Pracoval uňho 11 mesiacov, ale nakoniec bol prepustený a z Benátok musel utiecť, aby nebol uväznený za morálne poklesky benátskym senátom. 
V roku 1745 spoznal o desať rokov mladšiu Terezu Levasseurovú, ktorá sa stala jeho stálou milenkou a žila s ním tridsať rokov až do jeho smrti. Tento vzťah s nevzdelanou a hrubou ženou vzbudzoval v dobovej spoločnosti veľké pohoršenie a Rousseauovi priatelia mu radili, aby ho ukončil. Zdá sa však, že Rousseau týmto vzťahom akoby potvrdzoval ním umelo vytváraný pozitívny obraz cnostného muža, ktorý ostáva verný žene, ktorú pripravil o česť. Ešte väčšie pohoršenie vyvolal jeho postoj k vlastným deťom, ktoré vzišli z tohto voľného vzťahu. Údajne mali spolu päť detí, žiadne z nich však Rousseau nepomenoval, ani si neviedol údaje o dátume ich narodení. Hneď po narodení ich dával do parížskeho sirotinca, a ani neskôr sa o ne nezaujímal. Rousseau sa obhajoval tým, že na ich výchovu nemá prostriedky a čas, presvedčil aj Terezu, že sa svojich detí musí vzdať, aby „zachránila svoju česť“.
V roku 1778 mu ponúkol markíz de Girardin pobyt vo svojom dome na panstve v Ermenonville blízko Paríža. Tu náhle 2. júla 1778 umrel. Deň po jeho smrti známy sochár Houdon odlial jeho posmrtnú masku. 4. júla markíz de Girardin pochoval jeho telo na "Ostrove topoľov". Na mieste hrobu bol v roku 1780 postavený pamätník navrhnutý Hubertom Robertom. Rousseau se hneď po smrti stal kultovou postavou a jeho hrobka bola navštevovaná mnohým intelektuálmi a laickými obdivovateľmi. Mnohí ideológovia Veľkej francúzskej revolúcie vyzdvihovali Rousseauove názory a 11. novembra 1794 boli jeho pozostatky počas veľkolepej ceremónie prenesené z Ermenonville do parížskeho Panthéonu.
Rousseauova filozofia.
Rousseau sa staval skepticky ku kultúrnemu pokroku ľudstva. Vyzdvihoval prírodného človeka nad človeka kultúrneho a volal po návrate k prírode. Základ štátu Rousseau videl v nezrušiteľnej zmluve medzi ľudom a panovníkom. Vo svojej filozofii náboženstva sa Rousseau vyznával z deizmu; odmietal a kritizoval mýtus i rítus. Jednako len veril v možnosť uvedomenia si osobného Boha v emocionálnom náboženskom prežívaní, pričom racionálne zostával Boh neuchopiteľný. 
Tvrdil, že pokrok vied a umenia vedie k degenerácii ľudskej spoločnosti, že človek sa môže navrátiť k prírode jedine formou výchovy dieťaťa a že príčinou nerovnosti medzi ľuďmi je majetková nerovnosť. Hlásal, že panovník v štáte by mal byť podriadený ľudu a v prípade nespokojnosti ho ľud môže zvrhnúť. 
Vplyv Rousseaua.
Rousseau do veľkej miery ovplyvnil Francúzsku revolúciu, marxistickú a neo-marxistickú filozofiu, radikálnu demokraciu, liberálny nacionalizmus (v progresívnom kontexte) alebo utopický socializmus. Rozvinul prvé teórie sociálnej spravodlivosti, ovplyvnil romantické hnutie, veľké množstvo filozofov, rozdelil aj ich chápanie subjektu v dejinách novovekej filozofie. V Rousseauových myšlienkach nachádzali taktiež morálne odôvodnenia svojich činov aj Jean-Paul Marat a Robbespierre počas Francúzskej revolúcie. 
Zaujímavosť.
Rousseauova náhla smrť za nevyjasnených okolností bola obostretá špekuláciami. Hovorilo sa, že bol možno zavraždený, ale motív ostával nejasný. O posledných dňoch a o smrti Jeana-Jacquesa Rousseaua napísal historický román s názvom "Bláznova múdrosť alebo Smrť a slávne zmŕtvychvstanie Jeana-Jacquesa Rousseaua" nemecký spisovateľ Lion Feuchtwanger.

</doc>
<doc id="2311" url="https://sk.wikipedia.org/wiki?curid=2311" title="Ján Rybár (1949)">
Ján Rybár (1949)

Doc. PhDr. Ján Rybár, PhD. (* 1949, Slovinky) je slovenský filozof, venuje sa epistemológii Jeana Piageta.
V roku 1976 absolvoval štúdium filozofie a psychológie na Filozofickej fakulte Univerzity Komenského v Bratislave. Pôsobí ako vysokoškolský pedagóg v Centre pre kognitívnu vedu na Katedre aplikovanej informatiky Fakulty matematiky, fyziky a informatiky Univerzity Komenského v Bratislave, v minulosti bol aj vedúcim tejto katedry.

</doc>
<doc id="2312" url="https://sk.wikipedia.org/wiki?curid=2312" title="Ján Rybár (1911)">
Ján Rybár (1911)

Ján Rybár (* 9. február 1911, Černík – † 2005, Pezinok) bol slovenský kresťanský filozof, katolícky kňaz a piarista.
Študoval v nitrianskom teologickom učilišti a za kňaza bol vysvätený v roku 1938. V rokoch 1940-1950 vyučoval ako stredoškolský učiteľ na piaristickom gymnáziu v Trenčíne. V roku 1943 získal doktorát z filozofie. V pastorácii pôsobil ako kaplán a správca fary v Marianke, Štefanovej a v rokoch 1973 - 1992 v Zborove. Od roku 1992 žil v Charitnom dome v Pezinku. 
Sústredil sa predovšetkým na skúmanie vzťahu duše a tela. Z povahy vzájomnej podmienenosti psychickej a fyzickej sféry v človeku mu vyplynulo, že duša je samostatná duchovná substancia. Duševný život človeka je síce viazaný na mozog, no nie celkom, presahuje túto viazanosť. Jeho činnosti sa nevyčerpávajú mozgovými procesmi a poukazujú na subsistujúci duchovný a personálny základ. 

</doc>
<doc id="2313" url="https://sk.wikipedia.org/wiki?curid=2313" title="Gilbert Ryle">
Gilbert Ryle

Gilbert Ryle (* 19. august 1900, Brighton, Spojené kráľovstvo – † 6. október 1976, Oxford) bol anglický filozof, predstaviteľ analytickej filozofie.
V roku 1919 začal študovať filozofiu, klasickú filológiu a grécke a rímske dejiny na Queen's College v Oxforde. Prednášať začal na Christ College v Oxforde už v roku 1924 a postupne sa začal orientovať na logickú problematiku a otázky teórie významu, hoci Oxford na rozdiel od Cambridge bol v tomto období ešte izolovaný od diania v európskej kontinentálnej filozofii.
Počas vojny pracoval v spravodajskej službe.
V povojnovom období sa stal najvplyvnejšou postavou filozofie prirodzeného jazyka v Oxforde.

</doc>
<doc id="2314" url="https://sk.wikipedia.org/wiki?curid=2314" title="Bertrand Russell">
Bertrand Russell

Bertrand Russell (* 18. máj 1872, Trellech, Spojené kráľovstvo – † 2. február 1970, Penrhyndeudraeth) bol anglický filozof, logik, matematik, sociológ, od roku 1908 člen Londýnskej kráľovskej spoločnosti, verejný činiteľ, známy pacifista (za čo bol v období 1. svetovej vojny pol roka vo väzení), jeden zo zakladateľov analytickej filozofie. Russell zastával spočiatku stanoviská neorealizmu. Bol učiteľom a osobným priateľom L. Wittgensteina, aj pod jeho vplyvom prešiel k novopozitivizmu. V roku 1950 mu bola udelená Nobelova cena za literatúru.
Russell sa venoval širokej palete filozofických problémov: svoju koncepciu reality označoval ako logický atomizmus, podľa ktorého zmyslové údaje (=atomárne fakty) tvoria skutočnosť. Atomárne fakty sú vyjadrované atomárnymi výrokmi, ktoré sú spojením elementárneho mena s elementárnym predikátom. Spojením atomárnych výrokov vznikajú zložitejšie výroky, ktorých pravdivosť alebo nepravdivosť závisí od pravdivosti alebo nepravdivosti atomárnych výrokov, ktoré majú výpovedný obsah a môžeme ich overiť skúsenosťou.

</doc>
<doc id="2316" url="https://sk.wikipedia.org/wiki?curid=2316" title="Šabtaj ben Akiva Horovic">
Šabtaj ben Akiva Horovic

Šabtaj ben Akiva Horovic zvaný Šeftel (* okolo 1565 – † 1619) bol pražský kabalista a lekár, žiak Maharala. V kabale videl základ chápania človeka, z ktorého možno potom vychádzať aj pri chápaní sveta v jeho jednote. Čerpal z učenia Moše Cordovera.

</doc>
<doc id="2317" url="https://sk.wikipedia.org/wiki?curid=2317" title="Ernst R. Sandvoss">
Ernst R. Sandvoss

Ernst R. Sandvoss (* 1929) je nemecký filozof, profesor dejín filozofie na univerzite v Saarbrückene.

</doc>
<doc id="2318" url="https://sk.wikipedia.org/wiki?curid=2318" title="Sarasvatí">
Sarasvatí

Sarasvatí (v sanskrte सरस्वती, Sarasvatī) je hinduistická bohyňa, manželka boha-stvoriteľa Brahmu. Jej meno znamená doslova "plynúca". Je spájaná s múdrosťou, učenosťou, výrečnosťou a umeniami; vďaka nej vraj vznikol aj sanskrt a písmo dévanágarí. Ako jazdné zviera jej slúži labuť, poprípade páv či papagáj. Meno Sarasvatí nesie aj posvätná rieka známa z Véd, ktorá sa podľa tradície steká v podzemí s Gangou a Jamunou v Prajágu, dnešnom Iláhábáde.

</doc>
<doc id="2319" url="https://sk.wikipedia.org/wiki?curid=2319" title="Edward Sapir">
Edward Sapir

Edward Sapir (* 26. január 1884, Lębork, Poľsko† 4. február 1939, New Haven, Connecticut, USA) bol americký jazykovedec a antropológ, zakladateľ amerického štrukturalizmu, žiak F. Boasa. Zaoberal sa všeobecnou jazykovedou, porovnávacou gramatikou indiánskych jazykov.

</doc>
<doc id="2320" url="https://sk.wikipedia.org/wiki?curid=2320" title="Jean-Paul Sartre">
Jean-Paul Sartre

Jean-Paul Sartre (* 21. jún 1905, Paríž, Francúzsko – † 15. apríl 1980, Paríž) bol francúzsky filozof a spisovateľ, hlavný predstaviteľ existencializmu, ktorý dokázal prepojiť filozofiu a beletriu. Hlásal, že literatúra má byť angažovaná a slobodná – má byť pre ľudstvo pozitívnym ideálom.
Detstvo a vzdelanie.
Narodil sa v Paríži, kde ho od narodenia ovplyvňovalo meštianske prostredie intelektuálov. Ako dvojročný prišiel o otca a vyrastal u starého otca. Vzdelanie získal na lýceu Henricha IV., kde sa zoznámil s Paulom Nizanom, v rokoch 1922 – 1924 chodil do prípravnej triedy na lýceu Louis-le-Grand, aby ho neskôr prijali na École normale supérieure. Tu sa zoznámil s Raymondom Aronom, s ktorým sa priatelil po zvyšok života, a taktiež tu stretol svoju celoživotnú družku Simone de Beauvoir.
Začína verejne prejavovať svoje filozofické myslenie, ktoré je založené na kritike buržoázie, jej istôt, práv a povinností. Na druhý pokus sa dostáva na vysokú školu v Paríži, kde študuje filozofiu. V 30. rokoch študoval filozofiu v Nemecku, kde ho ovplyvnili najmä Hegel, Karl Marx, Friedrich Nietzsche, Edmund Husserl, a René Descartes, ale taktiež francúzski moralisti.
Myslenie a tvorba.
Pôsobil ako stredoškolský profesor a od roku 1945 sa stal spisovateľom na voľnej nohe. Už v mladosti písal fantastické poviedky a po drobnejších spisoch o predstavivosti a citoch, nasledovalo prvé z jeho ťažiskových diel „Bytie a ničota“. Počas 2. svetovej vojny bol zajatý a držaný vo väzení, v roku 1941 sa pripojil k hnutiu odporu.
Po vojne založil revue „Temps modernes“ a usiloval sa existencializmus zmieriť s marxizmom. Sartre zohral významnú úlohu vo filozofickom a literárnom živote povojnového Francúzska. Zastával ľavicové, nekomunistické postoje a vyznával nekompromisnú intelektuálnu angažovanosť. Od roku 1957 charakterizuje jeho postoj isté kolísanie v praxi i filozofických dielach, a v mnohých otázkach reviduje svoje názory.
V roku 1945 vstupuje do komunistickej strany, z ktorej však v roku 1956 vystupuje, na protest proti zásahu Sovietskeho zväzu v Maďarsku. Vo svojich politických vystúpeniach sa angažoval v podstate vo všetkých vtedajších problémoch (vojna vo Vietname, študentské hnutie v roku 1968 a pod.). Ku koncu života sa potom jeho postoje prikláňali k maoizmu a radikálnej ľavici.
Súkromný život.
Napriek tomu, že celý život prežil so Simone, nikdy sa s ňou neoženil. Počas 51-ročného vzťahu si filozofi sľúbili, že v rámci spĺňania ich verzie voľnej, oslobodzujúcej lásky nebudú nič skrývať. Vplyv tohto prístupu na iných milencov bol niekedy zničujúci, čo dokonca aj oni príležitostne uznali. Ľútosť, hnev a smútok. Najmä to boli podoby vzťahu Sartra a Simone de Beauvoirovej.
Taktiež nikdy neprijal Nobelovu cenu za literatúru, ktorú mu udelili v roku 1964, pretože celý život vystupoval a písal proti podobným organizáciám a cenám.
Dielo.
Dráma.
Možno o nej povedať, že Sartra preslávila najviac. Bol ovplyvnený tak antickou drámou, ako aj francúzskym klasicizmom (17. storočie). Jeho hry sa odohrávajú v minulosti (antika, nemecká reformácia), alebo v prítomnosti (2. svetová vojna). Na historickej realite mu nezáležalo, išlo mu o modelové hry.

</doc>
<doc id="2321" url="https://sk.wikipedia.org/wiki?curid=2321" title="Ferdinand de Saussure">
Ferdinand de Saussure

Ferdinand de Saussure (* 26. november 1857, Ženeva, Švajčiarsko – † 22. február 1913, Ženeva) bol švajčiarsky jazykovedec indoeuropeista, profesor na univerzite v Ženeve. Jeho teórie o znakovosti jazyka a systémovej povahy jazyka sa stali základom lingvistického štrukturalizmu, sémiológie a ďalších smerov jazykovedy 20. storočia a mali inšpiratívny význam pre filozofický štrukturalizmus.
Životopis.
Narodil sa v Ženeve. Založil nadáciu, ktorá vytvorila mnoho nových trendov na poli lingvistiky v 20. storočí. Pozdvihol lingvistiku na vedný odbor a opísal ju ako vedu o znakoch a nazval ju "semiológia" (teraz známa skôr ako semiotika).
Jeho práca "Cours de linguistique générale" (Kurz všeobecnej lingvistiky) bola publikovaná posmrtne v roku 1916 Charlesom Ballym a Albertom Sechehayeom na základe poznámok z jeho prednášok. Toto dielo sa stalo jedným zo základných lingvistických diel 20. storočia.
Hlavná myšlienka diela je, že jazyk môže byť analyzovaný ako formálny systém organizovanej rozdielnosti, nezávisle od komplikovanej dialektiky produkcie a chápania v reálnom čase. Okrem toho vo veľmi mladom veku publikoval dôležitú prácu o indoeurópskej filológii, ktorá vytvorila teóriu, ktorá je dnes známa ako laryngálna teória. Niektorí ľudia zastávajú názor, že Saussurovu verziu štrukturalizmu stimulovali práve problémy s vysvetlením, ako on sám bol schopný vytvoriť systematické prediktívne hypotézy zo známych lingvistických údajov na neznáme lingvistické údaje. 
Jeho dielo bolo prijaté dvoma spôsobmi. V Amerike sa vyvinulo na distribucionalizmus Leonarda Bloomfielda a je odvtedy postulované všetkým lingvistickými vednými odvetviami. Saussurov vplyv však odmieta Noam Chomsky a niektorí iní autori. V dnešných vývojových trendoch Saussurovu teóriu najviac rozvinul Michael Silverstein, ktorý skombinoval túto teóriu s teóriami príznakovosti a dištinktívnych znakov, ktoré pražská škola (najdôležitejší členovia boli Nikolaj Sergejevič Trubeckoj a Roman Jakobson) vyvinula pre analýzu fonológie, Sapirovou-Whorfovou hypotézou gramatickej kategórie, a transformačnou analýzou s cieľom analyzovať vlastnú Saussurovú teóriu. V Európe pod vplyvom týchto teórií napísali dôležité odborné práce hlavne Émile Benveniste, Antoine Meillet a iní. Na štrukturalizmus však čoskoro nadviazali osoby študujúce ostatné nelingvistické hľadiská kultúry, napríklad Roland Barthes, Jacques Lacan a Claude Lévi-Strauss. Ich široké interpretácie Saussurových teórií a ich aplikovanie na nelingvistické smery štúdií viedli k teoretickým ťažkostiam, ktoré nakoniec spôsobili, že bol štrukturalizmus v týchto disciplínach vyhlásený za „mŕtvy“.

</doc>
<doc id="2322" url="https://sk.wikipedia.org/wiki?curid=2322" title="Roger Scruton">
Roger Scruton

Roger Vernon Scruton (* 27. február 1944, Manchester, Spojené kráľovstvo - † 12. január 2020) bol britský filozof, spisovateľ a politológ, známy v Spojenom kráľovstve ako kľúčová postava „Novej Pravice“ (New Right) v osemdesiatych a deväťdesiatych rokoch 20. storočia. Bol autorom viac ako 30 kníh, okrem iných "Art and imagination" (1974), "Sexual Desire" (1986) a "A Political Philosophy: Arguments For Conservatism" (2006). Napísal tiež viacero románov a libriet k operám.
Scruton bol učiteľ a profesor estetiky na Birkbeck College v Londýne v rokoch 1971 – 1992. V roku 1982 pomohol založiť "Salisbury Review", konzervatívno-politický časopis, ktorý redigoval 18 rokov. Od roku 1992 bol zamestnaný na čiastočný úväzok na Boston University, na Institute for Psychological Sciences v Arlingtone, na American Enterprise Institute vo Washingtone D.C. a na University of St Andrews.
Životopis.
Mladosť.
Narodil sa v rodine učiteľa Jacka Scrutona. Mal dve sestry a rodina bývala v Marlowe a High Wycombe. Jeho otec mal korene v pracujúcej triede, nenávidel vyššie vrstvy a miloval vidiek. Naopak, jeho matka Beryl Claris sa narodila v džentríckej vrstve a zbožňovala romantizmus. Manželstvo nebolo šťastné a keď mal Roger šestnásť rokov, utiekol niekoľkokrát z domu.
Vzdelanie získal na Royal Grammar School High Wycombe (1954 – 1961), kde dostal možnosť štúdia na Cambridgi. Keď sa jeho otec dozvedel, že vyhral štipendium v Cambridge, prestal sa s ním rozprávať. Roger študoval filozofiu na Jesus College od roku 1962, titul bakalára získal v roku 1965 a titul magistra v roku 1967. Doktorát (PhD) dosiahol v roku 1972 za dizertačnú prácu o estetike, tiež z Cambridge.
Kariéra.
Po získaní doktorátu strávil dva roky za morom. Vyučoval vo Francúzsku na Collège Universitaire de Pau v Pau. V roku 1969 dostal miesto výskumného pracovníka ("research fellow") v Peterhouse v Cambridgi. V roku 1971 nastúpil na Birkbeck College v Londýne, kde učil filozofiu do roku 1992, zo začiatku ako prednášajúci, potom ako odborný asistent a profesor estetiky. V roku 1973 sa oženil s Danielle Lafittovou, rozviedli sa v roku 1979. Jeho prvá kniha "Art and Imagination" vyšla v roku 1974. V tom roku sa stal aj členom krúžku "Conservative Philosophy Group" založeného konzervatívcom Hughom Fraserom. Krúžok mal cieľ rozvíjať intelektuálny základ konzervativizmu.
V rokoch 1974 – 1976 študoval aj právo na Inns of Court a mal možnosť stať sa advokátom v roku 1978, čo však nikdy nepraktikoval. Jeho ďalšia publikácia bola tiež o estetike, "The Aesthetics Of Architecture" (1979). V diele "The Meaning of Conservativism" (1980) zdôraznil zmenu zamerania „Right away“ z ekonomiky na otázky morálky. V roku 2010 povedal pre „The Guardian“, že kniha zničila jeho akademickú kariéru. Kvôli jeho politickým názorom ho ohovárali kolegovia na „Birkbeck College“.
Nasledovali knihy "The Politics Of Culture" a "Other Essays" (1981). Po nich história a slovník filozofie v roku 1982, "The Aesthetic Understanding" (1983), knihy textov o Kantovi a Spinozovi (1983 a 19870), Thinkers of the New Lef (1985), zbierka esejí kritizujúca 14 intelektuálnych prominentov a "Sexual Desire: A Moral Philosophy of the Erotic" (1986).
Aktivity vo východnej Európe.
Od 1979 do 1989 bol Scruton podporovateľom disidentov vo východnej Európe počas vlády komunistických strán v spolupráci s Davidom Vaughanom z Rádia Praha. Prepájal komunikáciu medzi akademickým disentom a západnými univerzitami, čím riskoval svoju bezpečnosť. Ako člen Nadácie Jana Husa aj s inými akademikmi navštevovali Prahu a Brno, aby podporovali ilegálnu sieť študijných spolkov, ktorú založil český disident Július Tomin. Pomáhal pašovať knihy a organizovať lekcie, prípadne aranžovať diaľkové štúdium teológie v Cambridge. Vaughan bol ten, ktorý vytváral štruktúru kurzov, robil preklady samizdatov a tlač kníh a tiež skúšky v podzemí pomocou pašovanej literatúry cestou diplomatickej pošty.
V roku 1985 ho zatkli v Brne a následne ho požiadali, aby opustil krajinu. Niekto, kto ho videl prechádzať cez rakúsku hranicu, neskôr napísal: „"Bol to široký prázdny priestor medzi dvoma brehmi, úplne prázdny, ani jediný človek na obzore okrem jedného vojaka a cez tento široký prádzny priestor sa trmácal anglický filozof Roger Scruton so svojím malým ruksakom smerom do Rakúska. "“ 17. júna toho istého roku bol daný na index – zoznam neželaných osôb. Napísal, že ho sledovali počas návštev v Poľsku a Maďarsku. Za svoju prácu v pomoci disidentom bol ocenený Českom "Medailou za zásluhy" prvej triedy v roku 1998. Peter Hitchens vyjadril v roku 2009 obdiv voči Scrutonovi a iným, ktorí robili podobnú prácu. Scruton vyjadril ľútosť nad tým, ako sa určité aspekty spoločenstva východnej Európy rozvinuli, kým spadol Berlínsky múr.
Editor Salisbury Review.
V roku 1982 sa stal editorom v časopise "Salisbury Review", ktorý uznával tradičný konzervativizmus. Toryom bola známa ako "Salisbury Group" ovládaná z "Peterhouse Right" – krúžok konzervatívcov napojených na "Cambridge College", vrátane Maurica Cowlinga, Davida Watkina a matematika Adriana Mathiasa.
Scruton napísal v roku 2002, že editovaním časopisu ukončil svoju akademickú kariéru v Spojenom kráľovstve. Časopis sa pokúsil ponúknuť intelektuálnu základňu pre konzervativizmus a bol veľmi kritický voči závažným otázkam tej doby, vrátane mierového hnutia, kampane za nukleárne odzbrojenie, egalitarizmu, feminizmu, zahraničnej pomoci, multikulturalizmu a modernizmu. "„Poslednou možnosťou bolo byť konzervatívcom a zároveň byť trochu doľava.“", napísal v Review. "„Bolo ťažké nájsť intelektuálov, ktorí by toto napísali, ale ja som to napísal. Jeden po druhom odchádzali konzervatívci a spájali sa s nami spoznajúc, že sú to posvätné slová pre ich šancu stať sa členom Britskej akadémie, vicekancelárom, alebo čestným profesorom, že kvôli ich čistému profilu treba vysloviť čistú pravdu.“"
Bol to Scruton, ktorý v roku 1984 publikoval slávny kontroverzný článok od Raya Honeyforda, riaditeľa školy Drummond Middle School v Bradforde, kde sa pýtal na výhody multikultúrnej výchovy. Honeyford bol donútený rezignovať z funkcie, pretože bol kvôli článku pod policajným dozorom. V roku 1985 bola revue zakázaná kvôli rasizmu počas výročného kongresu "Britskej asociácie pre rozvoj vedy" a následne Scruton napísal v roku 2002, že dopisovatelia časopisu boli ignorovaní akademickým prostredím. Fakulta filozofie na University of Glasgow zorganizovala oficiálny bojkot.
Roky 1990 – 2010.
Presťahovanie na vidiek a druhé manželstvo.
V roku 1990 strávil jeden rok prácou pre "Nadáciu Jana Husa", od roku 1992 pracoval na Boston University.
Neskôr žil opäť v Spojenom kráľovstve. Žil na vidieku a venoval sa poľovačke. Stretol tam Sophie Jeffreysovú, historičku architektúry. Oženil sa s ňou v roku 1996. Mali spolu dve deti: Sama (1998) a Lucy (2000). Žili na svojej farme v Brinkworthe vo Wiltshire. Taktiež vlastnili apartmán v Albany a bytový dom na Picadilly v Londýne. Zároveň predal svoj dom z 18.storočia v Montpellieri, blízko Sperryville vo Virgínii.
Založil niekoľko firiem, napríklad: 
V rokoch 2001 – 2009 napísal pre "New Statesman" stĺpčeky o víne. Prispel článkom pre "World of Wine and Questions of Taste" – esejou "The philosophy of Wine (2007).
V marci 2007 viedol debatu s Richardom Dawkinsom, Christopherom Hitchensom a A.C. Graylingom v Londýne na tému "Are We Better Off Without Religion?"
V marci 2009 na pôde "Royal Geographical Society " v debate s historikom Davidom Starkeyom navrhol podnet "Britain has become indifferent to beauty" aby tak vzdal hold Botticelliho "Zrodeniu Venuše", na ktorý sa podobal obraz britskej supermodelky Kate Mossovej. Chcel tak demonštrovať ako Briti vnímajú krásu.
Akademické posty.
Udržal si viaceré akademické posty na čiastočný úväzok od roku 2000: 
Aféra Svetová zdravotnícka organizácia verzus „JTI“.
Scruton pritiahol pozornosť verejnosti v roku 2002, keď sa o ňom písalo, že prijal honorár od firmy "Japan Tobacco International" a zároveň písal o tabaku bez toho, aby to priznal. Písal články o fajčení pre Wall Street Journal v roku 1998 a 2000. V roku 2000 napísal 65-stranový pamflet s názvom "WHO, What, and Why: Trans-national Government, Legitimacy and the World Health Organisation" pre "Inštitút ekonomických záležitostí", inak britský think tank.
Pamflet kritizoval "Svetovú zdravotnícku organizáciu"(WHO) kvôli jej kampani proti fajčeniu, tvrdiac, že medzinárodné telesá nie sú povinné skúmať vplyv domácej legislatívy, pretože tieto telesá nemajú povinnosť voči ich voličom. Napísal, že celkovo bol proti tabaku. Jeho otec zomrel na emfyzém po mnohoročnom fajčení, ale vraj to bola nevinná zábavka (zrejme myslené ironicky – pozn. prekladat.)
V januári 2002 oznámili noviny The Guardian, že Scruton prijímal mesačne plat 4 500 libier od "Japan Tobacco International". V októbri 2001 mejloval riaditeľstvu „JTI“ žiadajúc prídavok 1000 libier šterlingov mesačne a diskutoval o svojom zámere publikovať v niektorých novinách vrátane Wall Street Journal, The Times, The Daily Telegraph a The Financial Times o väčšine tém aktuálne sa týkajúcich tabakového priemyslu.
Namietal proti Guardianu, ktorý využil jeho uniknutý e-mail, o ktorom tvrdil, že bol ukradnutý. Tvrdil, že nikdy neskrýval svoje prepojenie na JTI, ktoré začalo tri roky pred tým. On a jeho manželka napísali a publikovali "The Risk of Freedom briefing" pre JTI, publikovaný štvrťročne od okróbra 1999 do apríla 2006.
Scruton povedal novinám, že jeho nový návrh sa nikdy neudial. "The british Medical Journal" ho kritizoval za to, že chybne deklaroval vzťah, keď písal pamflet kritizujúci WHO a "Inštitút ekonomických záležitostí" povedal, že to malo byť autorove politické vyhlásenie. Scruton so spätnou platnosťou dosvedčil, že mal vyhlásiť svoj úžitok z toho.
"The Financial Times" ukončili s ním kontrakt ako so stĺpčekárom píšúcom o vidieckom živote a "The Wall Street Journal" vyradil jeho príspevky z uverejňovania.
Opera.
Scruton napísal tri libretá, z nich dve hudobné. Prvé pre jednoaktovú komornú operu nazvanú „Minister“, bola uvedená viackrát. Druhé libreto je pre operu o dvoch aktoch nazvanú „Violet“, bola uvedená dvakrát v "Guildhall School of Music" v Londýne v decembri 2005. Toto libreto je založené na živote Violet Gordon-Woodhouseovej, britskej čembalistky.
Politické a filozofické názory.
Argumenty pre konzervativizmus.
Scruton prvýkrát prijal konzervatívne názory počas študentskej vzbury v máji 1968 vo Francúzsku. Nicholas Wroe napísal do „The Guardian“, že Scruton bol v Latinskej štvrti v Paríži v čase, keď študenti prevracali autá a tvorili z nich barikády a vytrhávali dlažobné kamene a vrhali ich na políciu. "Nečakane som sa ocitol na opačnej strane. To, čo som uvidel, bol nedisciplinovaný dav svojvoľných chuligánov zo strednej vrstvy. Keď som sa spýtal priateľov, že čo títo chcú dosiahnuť, všetko čo som sa dozvedel bola smiešna marxistická hatlanina. Bol som tým znechutený a preto som sa vrátil ku obrane západnej civilizácie proti týmto veciam. Preto som sa stal konzervatívcom. Radšej skúšam veci zachovávať ako ich ničiť."
"The Meaning of Conservativism"(1980), ktorý nazýva aj ako ""Hegeliánska obrana Toryovských hodnôt tvárou v tvár ich zrady voľnotrhovníkmi", je kniha, o ktorej sa hovorí, že bola pohromou pre jeho akademickú kariéru. V „Gentle Regrets“ napísal (2005), že základy argumentácie Edmunda Burkeho v "„Reflections of the Revolution in France“" presvedčujú. Hoci Burke písal o revolúcii, nie o socializme, Scruton bol presvedčený, že utopické sľuby socializmu sú sprevádzané abstraktnými víziami myslenia, ktoré trpí nedostatatočnými vedomosťami o tom, čo si vlastne väčšina ľudí myslí.
Scruton definoval post-modernizmus ako nárok, ktorý nemá základ v pravde, objektivite a myslení a ktorého konflikty rôznych pohľadov nie sú ničím viac ako súťažením sily. Západ nemá podľa neho právo súdiť iné kultúry, západná kultúra je Scrutonom nepriaznivo posudzovaná ako etnocentrická a rasistická.
Názory na náboženstvo a totalitarizmus.
Scruton tvrdí nasledujúc tak Immanuela Kanta, že ľudské bytosti majú transcendentálny rozmer, posvätné jadro prejavené v ich schopnosti pre sebareflexiu. Tvrdí, že sme v ére sekularizácie bez precedentu v histórii sveta. Napísal, že spisovatelia a umelci ako napr. R.M.Rilke, T.S.Eliot, Edward Hopper a Schoenberg venovali veľa energie na obnovu skúsenosti s vierou v boha, ale privátne radšej, ako verejnou formou uvedomenia. Vyhlásil, že pretože zameriavali svoje umenie na malé skupiny, nikdy to nemalo dopad na veľké.
Definoval totalitarizmus ako neprítomnosť sebaovládania centrálnej moci. Obhajcovia totalitarizmu sýtia odpor, vyhlásil, a uzurpujúc moc pokračujú zakazovaním inštitúcií, napríklad zákona, vlastníctva a vierovyznania, ktoré vytvorila štátna moc. Vyhlásil tiež, že revolúcie nie sú ľuďmi vedené zdola ale zhra v mene ľudí nejakými elitami.
Tvrdí, že dôležitosť „Newspeaku“ v totalitných spoločnostiach je daná preto, že má účel nahradiť popis skutočnosti iným jazykom, ktorý sa vyhýba realite. Súhlasí s Alainom Besançonom v tom, že totalitná spoločnosť zobrazená Georgeom Orwellom v "1984" môže byť vnímaná len v teologických termínoch, ako spoločnosť nachádzajúca sa v transcendentálnej negácii. Súhlasí aj s T. S. Eliotom v tom, že pôvodná pravdivosť je možná len bez tradície a že je to presne v moderných podmienkach fragmentácie, herézy a bezbožnosti; čo projekt konzervativizmu prijal je cit.
Názory na potrebu sexu.
Jonathan Dollimore napísal, že Scrutonovo dielo "Sexual Desire" (1986) je založené na konzervatívnej sexuálnej etike podľa hegeliánskeho názoru, že „úplný koniec rozumnej bytosti je jej znovuvýstavbou“, čo vyvoláva poznanie inakosti. Scruton vyhlásil, že „"väčšina znakov perverzie značí sexuálne vymanenie sa zo zákazov alebo obchádzania inakosti"“, čo považuje za narcisistické a solipsistické.
Napísal tiež esej "Sexual morality and the liberal consenzus" (1989), v ktorej tvrdí, že homosexualita je perverzia rozumu: pretože telo homosexuálneho milenca náleží do tej istej kategórie ako jeho partnera.
Mark Dooley napísal, že Scruton mieni, že potreba sexu nahrádza všeobecnú potrebu viery v boha. Martha Nussbaum tvrdí, že Scruton nemôže aplikovať svoj princíp "inakosti" rovnako v prípade, ak sú sexuálne vzťahy medzi dospelými a deťmi. 
Scruton tiež vyhlásil, že určití ľudia jednej generácie, hlavne muži, sú priťahovaní tým istým pohlavím a špeciálne k deťom toho istého pohlavia. Napísal, že pocit hanby týchto môže byť spúšťacím mechanizmom a vyhýbanie sa homosexuálnym aktom viesť k vyprchaniu záujmu v mladosti, čo sa vidieva u mladých kňazov, učiteľov a vodcov skautov, čo sa mu vidí byť blahodarným. V roku 2007 vyvolal prijatie názoru, že gejovia majú právo vychovávať a adoptovať deti. Študentská asociácia pri St. Andrews University, kde štvrťroka učil v roku 2011, vyjadrila svoje obavy kvôli tomuto jeho názoru a jeho menovaniu za učiteľa.

</doc>
<doc id="2323" url="https://sk.wikipedia.org/wiki?curid=2323" title="John Rogers Searle">
John Rogers Searle

John Rogers Searle (* 31. júl 1932, Denver, Colorado – † 17. september 2025, Tampa, Florida) bol americký filozof, predstaviteľ analytickej filozofie, filozofie jazyka a lingvista. Z jeho prác vychádza teória rečových aktov. Analýzu rečových aktov Searle stotožňoval so sémantickou analýzou jazyka, pričom rečový akt sa mu javil ako kľúč k jazykovému významu.

</doc>
<doc id="2324" url="https://sk.wikipedia.org/wiki?curid=2324" title="Lucius Annaeus Seneca">
Lucius Annaeus Seneca

Lucius Annaeus Seneca známy tiež ako Seneca Mladší či jednoducho iba ako Seneca (asi 4 pred Kr. – 65) bol rímsky filozof, štátnik a spisovateľ. Bol vybraný ako učiteľ budúceho cisára Nera a neskôr pôsobil ako jeho poradca.
Život.
O Senecovom živote pred rokom 41, kedy bol na príkaz cisára Claudia poslaný do vyhnanstva, máme len málo dôveryhodných údajov. Mnoho jeho životopiscov preto chýbajúce fakty dopĺňa vymyslenými historkami alebo nepodloženými domnienkami. Seneca Mladší sa narodil v zámožnej rodine pochádzajúcej z hispánskej Corduby (dnes Cordoba) ako druhý syn významného rečníka Marca (či Lucia) Annaea Senecu (Senecu Staršieho). Senecova rodina patrila k rímskej nobilite a pravidelne sa pohybovala medzi Hispániou a Rímom. Seneca sa dostal do hlavného mesta ríše buď už v útlom veku alebo sa tu priamo narodil. Senecova rodina bola známa svojím republikánskym postojom, ktorý zdedil aj Seneca Mladší a ktorý mohol byť dôvodom jeho vypovedania roku 41.
V Ríme sa dostalo Senecovi tradičné rímske vzdelanie v rečníctve a filozofii. Práve v tomto období sa Seneca zoznámil so stoickou filozofiou prostredníctvom svojich učiteľov Attala a Papiria Fabiana a zostal jej verný do konca svojho života. Okolo roku 26 Seneca podnikol cestu do Egypta, kde slúžil jeden z jeho strýkov ako prefekt. Do Ríma sa vrátil roku 31 a začal svoju politickú a právnickú kariéru.
Zdá sa, že Senecova politická činnosť bola úspešná, vzhľadom na to, že si v roku 37 po Kr. vyslúžil nepriazeň cisára Caligulu, ktorý ho plánoval nechať zavraždiť. Život mu zachránil príhovor jednej z cisárových mileniek, ale napriek tomu Seneca neunikol vyhnanstvu, o ktoré sa postarala roku 41 manželka nového cisára Claudia, Messalina. Dôvodom pre nedobrovoľný pobyt na Korzike malo byť cudzoložstvo, ktorého sa údajne dopustil s Germanicovou dcérou a Caligulovou sestrou Iuliou Livillou. Je však pravdepodobnejšie, že tento trest ho postihol ako jedného z politických odporcov režimu, ktorí sa sústredili okolo Germanicovej rodiny. Práve počas pobytu na Korzike napísal dve zo svojich filozofických prác o úteche. Roku 49 vymohla Senecov návrat do Ríma Claudiova nová manželka Agrippina, ktorá ho vybrala ako vychovávateľa pre svojho syna Lucia Domitia, budúceho cisára Nerona.
Po Claudiovej smrti (54) sa Seneca stal spolu s veliteľom prétorianskej gardy Sextom Afraniom Burrom poradcom mladého cisára. Senecov vplyv na cisára bol zrejmý obzvlášť v prvom, umiernenom období Neronovej vlády (54 – 9). Seneca sa len ťažko zmieroval s Neronovou vraždou vlastnej matky Agrippiny roku 59. Počínajúc týmto okamihom jeho vplyv na dvore slabol. Po Burrovej smrti roku 62 sa Seneca úplne stiahol z politickej činnosti a venoval sa filozofii a literatúre.
Keď bolo o tri roky neskôr odhalené Pisonovo sprisahanie, ktoré malo za cieľ zvrhnúť Nerona, obvinili Senecu zo spoluúčasti. Je málo pravdepodobné, že by sa bol starý filozof do sprisahania zapojil, ale zdá sa, že o ňom aspoň vedel a mlčky ho schvaľoval. Nero mu prikázal spáchať samovraždu. Dramatický záznam o Senecovej smrti podáva historik Tacitus: Seneca sa pokúsil zabiť v rímskej spoločnosti zvyčajným podrezaním žíl, ale pre jeho vysoký vek a životosprávu bol tento spôsob bolestivý a neúčinný. Starý filozof sa pokúsil svoju smrť urýchliť požitím jedu, ale ani ten nepôsobil. Nadiktoval svoje posledné slova pisárovi a potom si dal pripraviť horúci kúpeľ, v ktorom by sa jeho krv uvoľnila a on konečne vykrvácal. Tacitus uvádza, že nakoniec zomrel na udusenie v prehriatej nádrži s vodou.
Senecova manželka Pompeia Paulina sa rozhodla zahynúť spoločne so svojim manželom, ale cisár prikázal, aby ju zachránili. Preto jej preťaté žily podviazali a svojho muža prežila. Po jeho smrti sa znova nevydala.
Seneca ako filozof.
Seneca je považovaný za jedného z najvýznamnejších rímskych filozofov. Podobne ako jeho predchodca Cicero, nebol síce autorom originálnej filozofickej náuky, ale prebral a rímskej spoločnosti predstavil náhľady stoikov, presnejšie učenia tzv. strednej stoy. Súbor filozofických spisov dochovaných pod názvom "Dialogi" obzvlášť osvetľuje jeho poňatie stoicizmu.
V Senecovej filozofii a diele má obzvlášť vysoký význam potreba vyrovnať sa so smrťou a ďalšími nepriazňami osudu. Seneca sa odkláňa od neumierneného až asketického stoicizmu, okrem iného i tým, že tvrdí, že hmotné statky nemusia byť prekážkou v dosiahnutí vnútorného pokoja jednotlivca, pokiaľ sú použité na to, aby ich prostredníctvom dosiahol cnosť. Podobne sa pokúša nájsť strednú cestu medzi úplným ignorovaním verejného života ("otium") a politickou angažovanosťou ("negotium"), a to v tom, že by jednotlivec mal uprednostňovať vlastnú duševnú vyrovnanosť pred jedným i druhým. Seneca radí, že by človek mal byť politicky aktívny, len ak v tom vidí prospech svojim blížnym. Po roku 62, keď sa sám utiahol do ústrania, badať v jeho práci odklon od kompromisu medzi dvoma rímskymi spôsobmi života smerom k utiahnutiu.
Senecov postoj k politickej moci najlepšie vystihuje jeho dielo "De clementia" (O umiernenosti), ktoré možno chápať ako politický program určený mladému Neronovi, ktorému Seneca spis venoval. "De clementia" nespochybňuje principát, teda absolutistický režim ako taký, ale vyžaduje od neho v súlade so stoickou predstavou o metafyzike. Stoický Najvyšší zámer ("logos"), ktorý je predchnutý logikou a smerovaním k úžitku, má mať preto v Rímskej ríši paralelu v osobe osvieteného, blahosklonného panovníka. Kľúčovú úlohu pri formovaní takéhoto ideálneho vládcu má mať práve filozofia.
Kritika Senecu-filozofa.
Už počas Senecovho života sa našli jeho odporcovia, ktorí mu vyčítali pokrytectvo a rozpor medzi filozofiou, ktorú hlásal, a jeho spôsobom života. Seneca sa pohyboval v najvyšších kruhoch cisárskeho Ríma a patril medzi jeho politických prominentov, čo sa nezhodovalo s jeho učením, že sa jednotlivec nemá výrazne zapájať do politického života. Jeho životopisec Suilius uvádza, že za štyri roky získal vďaka Neronovej priazni Seneca majetok troch miliónov sesterciov, pričom jeho majetok musel byť, aj vďaka v Ríme bežnej praxi úžerníctva, omnoho vyšší. Seneca, ktorý hlásal dôležitosť sebaovládania a jednoduchého spôsobu života, bol svojimi nepriateľmi obviňovaný z afér s vydatými ženami (je otázne, na koľko išlo o podložené obvinenia). Počas vyhnanstva na Korzike adresoval cisárovi viacero prosebných listov, čo protirečilo jeho učeniu o jednoduchom živote a prijatí životného údelu.
Najväčšie zlyhanie Senecovej filozofie možno badať v prípade jeho zverenca Nerona. Po Senecovom odchode z politického života roku 62 došlo u Nerona pomerne rýchlo k zvratu k tyranii. Jej obeťou sa nakoniec stal aj sám jeho učiteľ.
Dielo.
Senecova tvorba sa vyznačuje vybrúseným rečníckym štýlom typickým pre jeho vlastnú dobu. Objavujú sa v nej témy, ktorými ilustruje svoj stoický životný postoj: svet riadený v súlade s Najvyšším dobrom, zmier dosiahnutý jednoduchým, harmonickým životom v súlade s prírodou a povinnosťami voči štátu, prijatie utrpenia a význam vzdelania pre harmonický život. Seneca zdôrazňoval niekoľko praktických spôsobov, ktorými sa človek môže vyrovnať so životnými problémami, pričom dôraz kladie predovšetkým na vyrovnanie sa so smrťou. Tá je dôležitou témou mnohých z jeho diel.
Filozofické spisy.
Diela s filozofickou tematikou tvoria najväčšiu časť Senecovej tvorby. Niektoré z nich boli po Senecovej smrti zozbierané do dvanástich kníh pod názvom "Dialogi" (Dialogy). Obsahom Dialógov sú:
K samostatne dochovaným filozofickým dielam patria:
Tragédie.
Senecove tragédie sú jedinými v úplnosti dochovanými tragédiami v latinskom jazyku. Ich význam je o to väčší, že vznikli v cisárskom období, ktoré býva považované za úpadkovú doby rímskej drámy. Práve tragédia sa spolu s historiografiou stáva jedným z prostriedkov, ktorými aristokratická opozícia voči absolutistickému režimu vyjadruje svoju opozíciu. Tento zámer je zrejmý aj v Senecovom dramatickom diele.
Do Senecových hier tiež preniká jeho filozofia. Do istej miery možno považovať jeho dramatickú tvorbu za radu príkladov, ktorými chce doplniť teoretickú náuku prezentovanú v svojom filozofickom diele. Opakovaným motívom všetkých hier sa stáva spor rozumu ("mens bona") a vášňou ("furor"). Seneca pritom nie je idealista – jeho hrdinovia v boji s vlastnými sklonmi prehrávajú, poddávajú sa zlu a ničia tým život sebe i druhým. Medea opustená manželom Iasonom tak z pomsty zabíja ich spoločné deti, Faidra, ktorá si nedokáže získať lásku nevlastného syna Hippolyta spôsobuje jeho i vlastnú záhubu, Oidipus, vrah vlastného otca a manžel svojej matky, sa sám oslepuje, aby sa sám potrestal.
V súlade so zvyklosťami doby, v ktorej Senecove tragédie vznikali, aj s ich niektorými štylistickými špecifikami sa možno domnievať, že boli určené predovšetkým na umelecký prednes a nie na predvádzanie na javisku. Je možné, že k ich inscenácii už v antike dochádzalo, nebol to však zaiste Senecov zámer.
Senecovými vzormi v dramatickej tvorbe boli grécky dramatik Euripides a rímski básnici Vergílius a Ovídius.
Senecov ohlas.
Počas staroveku.
Seneca si vyslúžil už počas staroveku dvojakú povesť. Kým niektorí, na čele s jeho životopiscom Suiliom, ho považovali za pokrytca, iní ho ospravedlňovali. Žiaľ, Senecov obraz, ktorý sa nám dochoval, je značne nevyrovnaný, keďže sa dochovali prevažne zdroje, ktoré ho očierňovali. Pokiaľ ide o Senecovu literárnu úroveň, tá je prijímaná veľmi priaznivo. Takto Senecu hodnotí aj literárny kritik Marcus Fabius Quintilianus.
Seneca v kresťanskej tradícii.
Počas neskorej antiky sa Seneca stal jedným z pohanských učencov, ktorých cirkev prijala za svoje vzory, vďaka čomu si filozof získal veľkú popularitu v stredoveku. Apologéta Tertullianus ho dokonca nazýva „náš Seneca“. O Senecovi sa neskôr rozšírila legenda, že ho sv. Pavol tajne obrátil na kresťanskú vieru. Humanizmus dokonca považoval jeho posledný kúpeľ za dôkaz prijatia krstu. Takáto možnosť sa však javí ako krajne nepravdepodobná.
V 4. storočí vznikol súbor údajnej korešpondencie medzi sv. Pavlom a Senecom. Dnes je považovaný za podvrh.
Dante umiestňuje Senecu do prvého okruhu pekla (predpeklia), miesta dokonalej prirodzene dosiahnuteľnej blaženosti určeného spravodlivým pohanom.
Seneca v neskoršej dobe.
Seneca sa stal vzorom mnohých veľkých mysliteľov: Ralpha Walda Emersona, Erazma Rotterdamského a ďalších. Pasquier nazval francúzskeho renesančného spisovateľa Montaigna „francúzsky Seneca“.
Senecova dramatická tvorba sa tešila veľkej obľube počas stredoveku a Renesancie. Ovplyvnila neskoršiu tragédiu anglickú (Shakespeare), francúzsku (Corneille, Racine) a holandskú (Joost van den Vondel).

</doc>
<doc id="2325" url="https://sk.wikipedia.org/wiki?curid=2325" title="Michel Serres">
Michel Serres

Michel Serres (* 1. september 1930, Agen, Francúzsko† 1. jún 2019) bol francúzsky filozof, predstaviteľ postmodernej filozofie.
Od roku 1990 bol členom Francúzskej akadémie.

</doc>
<doc id="2326" url="https://sk.wikipedia.org/wiki?curid=2326" title="Robert William Seton-Watson">
Robert William Seton-Watson

Robert William Seton-Watson (* 20. august 1879, Londýn, Spojené kráľovstvo – † 25. júl 1951, Skye) známy ako Scotus Viator, bol britský historik a publicista zaoberajúci sa ku koncu svojho života dejinami slovanských národov. Pracoval aj ako expert ministerstva zahraničných vecí Spojeného kráľovstva pre strednú Európu a Balkán. Intenzívne sa zaujímal o národnostné pomery v Uhorsku a osobitne sa venoval slovenskej otázke. V dobe prvej svetovej vojny podporoval myšlienku vytvorenia samostatného česko-slovenského štátu. Po prvej svetovej vojne sa stal profesorom na Katedre stredoeurópskych štúdií University College London. Počas druhej svetovej vojny spolupracoval s britskou spravodajskou službou a po vojne sa vrátil na univerzitu. Zomrel v roku 1951.
Vzťah k Slovensku.
Narodil sa v Londýne (1879), ale hrdo sa hlásil ku svojim škótskym koreňom. Prvé priezvisko dostal po matke, ktorá pochádzala zo starobylého škótskeho rodu a druhé po otcovi, významnom podnikateľovi Wiliamovi Livingstonovi Watsonovi. Vyštudoval históriu na rôznych univerzitách. Hovoril plynule nemecky, francúzsky a taliansky a plynulo sa učil maďarsky, srbsky, chorvátsky, česky a slovensky. Vo svojich prvých spisoch používal pseudonym "Scotus Viator", ktoré znamenalo "škótsky pútnik".
Do Viedne prišiel v roku 1905, aby spracoval príbeh habsburskej ríše po kráľovnej Márii Terézii. Maďarský ľud bol vtedy obdivovaný veľkou väčšinou britskej verejnej mienky ako „národ Louisa Kossutha“. Počas tohto obdobia písal pre noviny The Spectator pod pseudonymom „Scotus Viator“. Zamýšľal tiež písať o sťažnostiach Maďarov a na jar 1906 odišiel na tri mesiace do Budapešti, aby tam študoval situáciu. Do šiestich týždňov sa však kvôli svojmu hnevu na Maďarov vrátil do Viedne. Navštívil Uhorsko pôvodne ako obdivovateľ jeho histórie, ale skutočnosť, že Maďari prejavili prehnane negatívne postoje voči Rakúšanom, ako aj skutočnosť, že ho v Budapešti oklamali tvrdením, že Slováci vôbec neexistujú, ho motivovali k tomu, aby sa začal dôkladne venovať národnostnej otázke v Uhorsku.
V máji a júni roku 1907 navštívil Bratislavu, Skalicu, Modru, Pezinok, Nové Mesto n/V., Trenčín, Turčiansky Sv. Martin, Žilinu, Púchov, Kubín, Ružomberok, Liptovský Sv. Mikuláš a Košice. V rámci tejto cesty sa zoznámil s mnohými poprednými predstaviteľmi slovenského kultúrneho, spoločenského i politického života ako boli P. O. Hviezdoslav, A. Hlinka, V. Šrobár, M. Hodža, E. Stodola. Výsledky svojho bádania podopreté a skúsenosti zhrnul do obsiahlej štúdie Racial problems in Hungary, ktorá vyšla v roku 1908, teda rok po Černovskej tragédii, ktorá aj vďaka nemu vyvolala celoeurópske reakcie.
S najväčšou pravdepodobnosťou, na podnet svojich slovenských priateľov, sa zúčastnil ako neoficiálny pozorovateľ volieb v Uhorsku v roku 1910 aby zaznamenal všetky zneužitia a nezrovnalosti, ktoré by mohli voľby sprevádzať. Prešiel z Viedne do prevažne slovenského mesta Skalica aby získal osobné dojmy. Našiel dostatok materiálov na šokovanie britskej verejnosti. Jeho závery boli uverejnené v mnohých novinách, od radikálneho Nation až po konzervatívne Standard a Morning Post.
Stal sa najuznávanejším anglicky hovoriacim odborníkom na národnostné pomery v Uhorsku (je priamo citovaný aj v Encyklopédii Britannica z roku 1911 a podobne). Svojimi prácami, najmä „Racial Problems in Hungary“ a neskôr aj podporou profesora T. G. Masaryka v rámci česko-slovenského zahraničného odboja počas prvej svetovej vojny výrazne napomohol vzniku Česko-Slovenska.
V roku 1923 podnikol v sprievode svojej manželky ďalšiu cestu po Slovensku a nové spoločensko-politické pomery komentoval v diele "The New Slovakia". V rámci tejto cesty navštívil aj Banskú Bystricu. 

</doc>
<doc id="2327" url="https://sk.wikipedia.org/wiki?curid=2327" title="Claude Elwood Shannon">
Claude Elwood Shannon

Claude Elwood Shannon (* 30. apríl 1916, Petoskey, Michigan† 24. február 2001, Medford, Massachusetts) bol americký matematik a inžinier, jeden zo zakladateľov matematickej teórie informácie, profesor MIT. Jeho hlavné práce boli venované algebre logiky, teórii reléovo-kontaktných schém, kybernetike.
Je považovaný za zakladateľa elektronickej komunikácie vďaka "Teórie informácie", ktorá bola po ňom pomenovaná. Ako matematický inžinier položil tiež základy počítačového priemyslu. Ako prvý si všimol podobnosť medzi Boolovou algebrou a spínacími obvodmi telefónu, v tom čase realizovanými pomocou relé. Tento poznatok aplikoval na elektrické systémy na Massachusetts Institute of Technology (MIT) v roku 1940. V roku 1942 sa stal zamestnancom Bellových laboratórií. Počas tamojšieho pôsobenia formuloval teóriu vysvetľujúcu komunikáciu informácií a pracoval na probléme najefektívnejšieho odovzdávania informácií ("kapacita kanála)". Vrcholom jeho matematického a inžinierskeho skúmania bola matematická teória komunikácie. Pojem "informačná entropia"  bol dôležitým rysom v jeho teórií, v ktorej predviedol, že je rovnocenný s nedostatkom obsahu informácií v správe.
“Mal som šťastie, bol som vtedy zhodou okolností zrejme jediný, kto dôverne poznal obe disciplíny (informatiku a kybernetiku).”
Život.
Narodil sa v meste Gaylord v Michigane 30. apríla 1916. Jeho otec Claude bol sudca v meste Gaylord. Jeho matka Mabel pracovala na strednej škole v tom istom meste.
Najväčší vplyv mal na neho jeho starý otec, ktorý bol vynálezcom. Shannona už odmalička fascinovali rôzne mechanické a elektrické prístroje. Jeho vzdialeným príbuzným bol Thomas Alva Edison, ktorý bol zároveň aj jeho najväčším idolom.
Vzdelanie.
Shannon študoval na Michiganskej univerzite v roku 1936, kde získal titul Bc. stupňa. Neskôr študoval na Massachusetts Institute of Technology, kde získal magisterský titul a doktorát z elektrotechniky a matematiky. Pre svoju záverečnú prácu na magisterský titul použil logickú algebru problému elektrického spínania od Georga Boola. V tej dobe bol Boolov systém logickej manipulácie 0 a 1 menej známy, no teraz je tento systém v každom počítači na svete. Doktorát získal z matematiky a genetiky. Shannon doštudoval v roku 1940. 
Práca.
Shannon pracoval v Bellových laboratóriách ako matematik v roku 1941. Pracoval na probléme najefektívnejšieho odovzdávania informácie. Čoskoro objavil podobnosť medzi Boolovou algebrou a telefónnymi spínacími obvodmi. V roku 1948 Shannon obrátil svoje úsilie smerom k základnému porozumeniu problému a vyvinul metódu na vyjadrenie informácie v kvantitatívnej forme. Základnou jednotkou informácie je áno-nie situácia. Buď niečo je alebo nie je. To možno ľahko vyjadriť v Boolovej dvojhodnotovej (binárnej) algebre 1 a 0, kde 1 znamená, že je spínač zapnutý a je zapnuté napájanie a 0 znamená, že je spínač otvorený a napájanie je vypnuté. Jednotka informácie je bit. Zložitejšie informácie môžeme považovať za kombináciu viacerých bitov.
Shannon bol menovaný národným výskumným asistentom a strávil rok na Princetone. Okrem jeho práce v Bell laboratóriu niekoľko rokov učil na MIT. Bol hosťujúcim profesorom elektrickej komunikácie v roku 1956 a v roku 1957 bol menovaný profesorom komunikačných vied a matematiky. V roku 1958 sa vrátil na MIT a ako profesor pracoval až do svojho dôchodku.
Na sklonku života trpel Alzheimerovou chorobou. Svoje posledné roky strávil v dome s opatrovateľskou službou v Massachusetts ľahostajný voči zázrakom digitálnej revolúcie, ktorá stojí na jeho teóriách. Zomrel v roku 2001. 
Britský matematik Neil Sloane, ktorý bol jeden z editorov Shannonovej veľkej zbierky prác v roku 1993, sa vyjadril, že pohľad zavedený Shannonom na komunikačné teórie (v súčasnosti označované ako teória informácií) je základom digitálnej revolúcie. Podľa neho je každé zariadenie obsahujúce mikroprocesor alebo mikrokontrolér koncepčný potomok Shannonovej publikácie "A mathematical theory of communication" z roku 1948. Shannon patrí medzi veľkých mužov storočia.
Najznámejšie teórie.
Teória informácie.
Entropia.
Jednou z najdôležitejších funkcií Shannonovej teórie bol pojem entropia, ktorý predviedol, že je rovnocenný k nedostatku v obsahu informácií v správe. Podľa druhého termodynamického zákona, rovnako ako v 19. storočí, je entropia miera náhodnosti a v každom systéme stále rastie. Veľa viet by mohlo byť podstatne skrátených bez toho, aby stratili svoj význam. Shannon ukázal, že v hlučnom rozhovore sa dá signál vždy poslať bez skreslenia. Ak je správa zakódovaná tak, že má vlastnú kontrolu, bude prijatý signál s rovnakou presnosťou, ako keby neexistovali žiadne rušenia na linke. Jazyk má napríklad vstavaný kód opravy chýb. Preto je na hlučnom večierku konverzácia len čiastočne jasná, lebo polovica jazyka je nadbytočná. Shannonova metóda bola čoskoro aplikovaná nielen pre počítačové navrhovanie, ale na veľa predmetov, v ktorých bol jazyk dôležitý ako: lingvistika, psychológia a fonetika.
Symbolická analýza zmeny a spínacie obvody.
Okrem Shannonovej teórie komunikácie vydal klasický dokument "Symbolická Analýza zmeny a spínacie obvody." Táto práca poukazuje na totožnosť medzi pravdivostnou hodnotou symbolickej logiky a binárnou hodnotou 1 a 0 elektronických obvodov. Shannon ukázal ako môže byť logický stroj postavený pomocou spínacích obvodov zodpovedajúcich Boolovej algebre.
V roku 1948 obrátil svoje úsilie smerom k základnému porozumeniu problému a vyvinul metódu vyjadrenia informácie v kvantitatívnej forme.
Ocenenia a vyznamenania.
Počas svojho života získal množstvo ocenení:
Okrem nich získal množstvo ďalších ocenení a viac ako tucet čestných titulov. Je členom Americkej akadémie umení a vied, Národnej akadémie vied, Národnej akadémie inžinierstva, American Philosophical Society a Royal Society of London.

</doc>
<doc id="2328" url="https://sk.wikipedia.org/wiki?curid=2328" title="Wilhelm Schapp">
Wilhelm Schapp

Wilhelm Schapp (* 1884 – † 1965) bol nemecký právnik, fenomenológ, Husserlov göttingenský žiak.
Bol zakladateľom naratívnej fenomenológie alebo filozofie príbehov, filozofie príhod (Philosophie der Geschichten, Geschichtenphilosophie), ktorá sa pokúša o syntézu Husserlovej koncepcie času a životného sveta s motívmi Heideggerovej a Wittgensteinovej filozofie. Schappova filozofia sa snaží uvoľniť pohľad na fenomény každodenného života, pohľad zastretý vedami a filozofiou, v dôsledku čoho je každodenný život podrobený skresľujúcej optike. Schappovi ide o vedome antisystematické opisovanie fenoménov, vždy znovu a znovu sa overujúce v každom jednotlivom skúmaní a kriticky zvažujúce za a proti tej či onej zvolenej perspektívy: nie fenomenológ diriguje skúmanie, ale naopak, necháva sa tým, čo chce skúmať, dobrovoľne viesť. Precíznosť opisov spočíva práve v tom, že to, čo sa dá iba ťažko určiť, sa zachytáva v jeho prechodnosti a možných obmenách.
Podľa Schappa byť človekom znamená byť zapletený do príbehov (Menschsein heisst In-Geschichten-verstrikt-sein). Ja a príbehy, Ja a svet tvoria nedeliteľnú jednotu. Subjekt sa hrúži do príbehov a rozpúšťa sa v nich. Príhody/príbehy sú apriori otvorené útvary. Ja a My majú rovnakú pôvodnosť, pričom ich však nemožno nivelizovať, pretože každý je do toho istého príbehu zapletený ináč. Moju zapletenosť do príbehov nemôže za mňa nikto prevziať. Môj životný príbeh môžem realizovať, prežiť iba ja sám. Človek a jeho situácia sú prístupné jedine cez príbehy a ich vyrozprávanie (naráciu).
Dielo.
Graumann" Wiesbaden 1976 (2. vyd.)

</doc>
<doc id="2329" url="https://sk.wikipedia.org/wiki?curid=2329" title="Max Scheler">
Max Scheler

Max Scheler (* 22. august 1874, Mníchov, Nemecko – † 19. máj 1928, Frankfurt nad Mohanom, Nemecko) bol nemecký filozof, jeden zo zakladateľov filozofickej antropológie, fenomenologickej axiológie a sociológie poznania. Jeho filozofia je pokusom o syntézu novokantovstva a filozofie života na základe Husserlovej fenomenologickej metódy.
Filozofia.
Podľa Schelera ľudská usilovnosť má byť nie vždy jasné poznanie – cieľ. V každom cieli je určitá hodnota. Človek sa vždy usiluje o hodnoty. Hodnoty sú absolútne, sebestačné a nemenné podstaty. Mení sa jedine naše poznanie hodnôt a náš vzťah k nim. Etiku budovať je možné len na plných a konkrétnych hodnotách. Scheler odporuje kantovskému formalizmu, ktorá chce princíp etiky hľadať vo forme všeobecne platného zákona. Hodnoty tvoria ríšu podstatných súvislostí. Existujú pozitívne a negatívne hodnoty. Existujú hodnoty vyššie a nižšie. Schelerova hierarchia hodnôt: najnižšie hodnoty sú zmyslového cítenia, hodnoty príjemného a nepríjemného, nad nimi hodnoty vitálneho cítenia, hodnoty ušľachtilého a nízkeho a vyššie stoja duchovné hodnoty poznania, spravodlivosť a jej protiklady a najvyššie sú náboženské hodnoty svätosti. Podľa Schelera sú dôležité hodnoty osobnosti. Pojem osoba má u Schelera hlavné postavenie. Ďalšou dôležitou hodnotou u Schelera je teória lásky. Láska nie je spoločenský cit a nie je to ani súcit. Láska vôbec nie je cit, čistá láska sa vždy obracia k osobe. Súčet všetkých hodnôt milovanej osoby nikdy nevysvetlí lásku. Vždy tu ostane navyše niečo nevysvetliteľného, totiž konkrétna milovaná osoba, pravý objekt lásky, Najvyššia forma lásky je láska božia a láska k Bohu. Scientistická filozofia /línia/- lat.

</doc>
<doc id="2330" url="https://sk.wikipedia.org/wiki?curid=2330" title="Friedrich Wilhelm Joseph von Schelling">
Friedrich Wilhelm Joseph von Schelling

Friedrich Wilhelm Joseph von Schelling (* 27. január 1775, Leonberg – † 20. august 1854, Bad Ragaz) bol filozof, predstaviteľ nemeckého klasického idealizmu a jeho spojenia s romantikou. 
Učil v Jene, Würzburgu, Erlangene, Mníchove a Berlíne. Vzhľadom na neustále menenie jeho filozofie ho nazývali "Proteus filozofie". 
V nadväznosti na Immanuela Kanta a Gottlieba Fichteho rozpracoval Schelling špekulatívnu filozofiu prírody - koncepciu hierarchie prírodných síl (potencií), ktorá napokon vyústila do filozofie identity. Protiklady subjektu a objektu, reálneho a ideálneho, prírody a ducha sa rozpúšťajú v absolútne ako identite ideálneho a reálneho. Toto absolútno možno bezprostredne postihnúť intelektuálnym nazeraním a v umení, ktoré stojí rovnoprávne vedľa filozofie či dokonca nad ňou a zjednocuje všetko, čo sa oddeľuje. V predmetoch empirickej skutočnosti je podľa toho či oného stupňa primerane zastúpená príroda alebo duch. V dôsledku toho tvorí ríša prírody i ríša ducha (dejiny) (vývinový) rad, ktorého jednotlivé stupne označuje Schelling ako potencie. Spríbuznené sú tieto potencie len prostredníctvom ich spoločného prazákladu – absolútna. Preto jeden stupeň nevzniká z druhého, ale absolútno ho necháva zo seba vzísť, aby tak dospelo k svojmu úplnému rozvinutiu.
Od roku 1807 sa Schelling zameriaval na problém slobody človeka a na jeho vzťah k Bohu založený v jeho vôli. Potom Schelling rozpracoval vo svojej metafyzike dejín náboženstva základy neskoršej vedy o náboženstve. Posledné štádium jeho filozofie predstavuje hlbokomyseľná, ťažko prístupná mystika.

</doc>
<doc id="2331" url="https://sk.wikipedia.org/wiki?curid=2331" title="Friedrich Schiller">
Friedrich Schiller

Friedrich Schiller, celým menom "Johann Christoph Friedrich von Schiller" (* 10. november 1759, Marbach am Neckar, Nemecko – † 9. máj 1805, Weimar) bol nemecký dramatik, spisovateľ, básnik, estetik a historik. Bol vedúci predstaviteľ nemeckej klasiky, čestný občan Francúzskej republiky. Jeho dramatické dielo patetickým spôsobom obhajuje slobodu a práva človeka a ľudské bratstvo. Jeho názory sa utvárali pod vplyvom Rousseaua, Lessinga a hnutia Sturm und Drang. V estetike vychádza z Kanta. Umenie považoval za prostriedok formovania harmonickej osobnosti, ktorá slobodne tvorí dobro. Podľa neho iba umenie pomáha človeku získať skutočnú slobodu.
Životopis.
Rodina.
Friedrich Schiller sa narodil v Marbachu am Neckar vo Württembersku. Bol druhým dieťaťom Johanna Kaspara Schillera a Elisabeth Dorothey, rodenej Kodweißovej. Jeho otec bol nižší dôstojník a lekár v službách württemberského vojvodu Karola Eugena, ktorý patril k najhorším tyranom svojej doby. Friedrich bol jediným synom – mal päť sestier. V roku 1766, kedy sa narodila Friedrichova sestra Louise, sa celá rodina presťahovala do Ludwigsburgu.
Štúdium.
Rodičia ho chceli dať na štúdium teológie, no na príkaz Karola Eugena musel ako 14-ročný začať študovať právo na vojenskej akadémii Karlsschule blízko Stuttgartu, kde bol až do svojich 21 rokov. V škole však vládla prísna disciplína, ktorú veľmi ťažko znášal. Žiadny voľný deň, prázdniny, či dovolenka. Tvrdá disciplína sa odrážala napríklad aj v tom, že svojich rodičov videl len krátku chvíľu počas návštev na ktorých však boli vždy prítomní aj dozorcovia. To bola príčina jeho nesmiernej túžbe po slobode. Napriek prísnym predpisom sa mu podarilo dostať k niektorým "zakázaným" knihám – boli to diela od Klopstocka, Kanta, Rousseaua, Montesquieta, Shakespeara, ktoré podnecovali jeho túžbu po slobode a v mnohom ho ovplyvnili. Sloboda bola aj silným motívom v jeho prvej hre, ktorú napísal, keď mal 23 rokov – Zbojníci. Toto dielo písal počas štúdia medicíny, na ktoré sa mu podarilo prestúpiť. Dielo Zbojníci malo veľký úspech už na svojej premiére v januári 1782 v mannheimskom divadle pod vedením Wolfganga Heriberta Dalberga. Schiller sa aj napriek zákazu kniežaťa Karola Eugena zúčastnil premiéry spolu s priateľom Andreasom Streicherom. Karol Eugen sa však o jeho účasti na premiére dozvedel a za trest ho na štrnásť dní poslal do väzenia. Taktiež mu dal prísny zákaz písať čokoľvek okrem medicínskych prác. Hra bola krátko po uverejnení zakázaná.
Útek zo Stuttgartu.
Pre neznesiteľný útlak sa Schiller rozhodol pre útek. V noci z 22. na 23. septembra 1782 utiekol s Andreasom Streicherom zo Stuttgartu. Následne sa vydal do Frankfurtu, Oggersheimu a Bauerbachu. Schillerov priateľ opísal túto cestu v knihe "Útek zo Schillerovho pobytu v Stuttgarte a Mannheime, 1782 – 1785". Postupne sa začal úplne venovať literárnej tvorbe, pracoval ako novinár.
Roky 1783 – 1789.
V roku 1783 Schiller ochorel na maláriu, po tom ako sa vrátil do Mannheimu. V roku 1787 odchádza do Weimaru, kde pôsobila slávna trojica Wieland, Goethe, Herder. Od stretnutia veľa očakával, no dočkal sa len chladného prijatia. Preto sa utiahol a venoval sa štúdiu filozofie a histórie.
V roku 1789 mu Goethe pomohol získať miesto profesora dejín na univerzite v Jene v Sasku, čo mu zabezpečilo stály príjem.
Roky 1790 – 1799.
22. februára 1790 oženil so svojou snúbenicou Charlottou von Lengefeld. Mali spolu štyri deti:
V tom istom roku sa začala aj francúzska revolúcia. Schiller ju vrelo privítal – videl v nej totiž obrovské hnutie proti tyranom. To bol aj dôvod, prečo ho v roku 1792 revolučný konvent poctil čestným občianstvom Francúzskej republiky. V roku 1794 sa Schiller opäť stretol s Goethem v Jene, kde sa konala ich spoločná prednáška. Počas rozhovoru sa medzi nimi vytvorilo priateľstvo, ktoré si obaja veľmi vážili. Počas roku 1797 spolu i oddelene vytvorili niekoľko balád.
Roky 1799 – 1805.
Od roku 1799 žil vo Weimare a v roku 1802 bol povýšený do šľachtického stavu. Zomrel 9. mája 1805.
Zbojníci.
Dráma, ktorej motívom je vyjadrenie protestu proti vláde tyranie nad ľudom a aj proti osobnému bezpráviu. Hlavnými postavami sú dvaja bratia – "Karol Moor" ("starší") a "Franc Moor" ("mladší"). Karol má temperamentnejšiu povahu, je to rebel, burič, ktorý chce pomstiť bezprávie. Je prezentovaný ako kladný hrdina. Naproti nemu je stavaný Franc, ktorý je bezohľadný, necitlivý sebec a je prezentovaný ako záporná postava.
Dej.
Franc očierni pred otcom Karola a získa si aj Karolovu snúbenicu Amáliu. Otec všetko Francovi uverí a Karola vydedí. Karol pociťuje veľkú nespravodlivosť, preto sa stane vodcom zbojníkov. Tí ale nebojujú za spravodlivosť a slobodu, ale sú to bezohľadní zločinci. Preto sa sklamaný Karol vracia domov. Doma zistí, aký je Franc krutý. Kým bol Karol zbojníkom, pripravil Franc otca o vládu a zatvoril ho do väzenia. Otec neznesie krutú pravdu a zomiera. Karol zastrelí Amáliu, aby ju nemusel vydať zbojníkom. Franc zo strachu spácha samovraždu. Karol sa na záver vydá súdu a odsúdia ho na smrť za vraždu Amálie. Zomiera pre svoju lásku k slobode a spravodlivosti.
Viliam Tell.
Je to veršovaná dráma. Toto dielo bolo napísané ako výzva pre nemecký ľud, aby bojoval proti Napoleonovi, za občianske slobody a za práva biednych a utláčaných. Námetom pre toto dielo bol boj švajčiarskeho ľudu proti Habsburgovcom. Dej sa odohráva v 14. storočí. Hlavnými postavami sú Viliam Tell, je ho syn Walter a miestodržiteľ Gessler.
Dej.
Viliam Tell v 14. storočí vedie ľud do boja. Tell bol veľmi odvážny a nevzdal úctu vystavenému klobúku, ktorý symbolizoval nadvládu Nemcov. Preto ho Gessler donútil, aby zostrelil jablko z hlavy vlastného syna. To sa mu podarilo, syna nezranil, ale namiesto slobody ho aj tak uvrhli do väzenia. Tell z neho ušiel a zabil tyrana Gesslera a ľud pod jeho vedením v národnom povstaní vyhnal tyranov a vydobyl si tak slobodu.

</doc>
<doc id="2332" url="https://sk.wikipedia.org/wiki?curid=2332" title="Georgi Schischkoff">
Georgi Schischkoff

Georgi Schischkoff (; * 5. jún 1912, Nova Zagora, Bulharsko – 27. apríl 1991, Wasserburg am Inn, Nemecko) bol nemecký filozof a matematik bulharského pôvodu.

</doc>
<doc id="2333" url="https://sk.wikipedia.org/wiki?curid=2333" title="August Wilhelm Schlegel">
August Wilhelm Schlegel

August Wilhelm Schlegel (* 8. september 1767, Hannover, Nemecko – † 12. máj 1845, Bonn) bol nemecký filozof, teoretik nemeckého romantizmu.

</doc>
<doc id="2334" url="https://sk.wikipedia.org/wiki?curid=2334" title="Karl Wilhelm Friedrich von Schlegel">
Karl Wilhelm Friedrich von Schlegel

Karl Wilhelm Friedrich von Schlegel (* 10. marec 1772 Hanover – † 11. január 1829 Drážďany) bol nemecký filozof kultúry, literárny kritik, literárny historik, prekladateľ, klasický filológ, indológ a básnik. Je považovaný za spoluzakladateľa romantizmu v nemeckej literatúre. Viac ako jeho literárne diela sa dočkali slávy jeho teoretické osnovy. 
Spoločne so svojím bratom Augustom Wilhelmom vydával časopis "Athenäum". Ďalej prispieval do časopisu Deutschland a Concordia. V časopise Deutschland vyšli jeho recenzie Schillerových prác. Schlegel Schillera úplne strhal - rozkol medzi oboma filozofmi. Napísal kritiku i na Herderove Listy o humanite. Herderov nehodnotiaci postoj bol pre neho absolútne neprijateľný. Napáda jeho historicizmus, formálne – metodologickú stránku listu, fragmentárnosť.
Vrcholom všetkých umení je podľa neho poézia - a vrcholom gréckej poézie je tragédia. Najvýznamnejším predstaviteľom gréckej tragédie je Sofokles. 

</doc>
<doc id="2335" url="https://sk.wikipedia.org/wiki?curid=2335" title="Friedrich Schleiermacher">
Friedrich Schleiermacher

Friedrich Daniel Ernst Schleiermacher (* 21. november 1768, Vroclav – † 12. február 1834, Berlín) bol nemecký filozof a protestantský teológ. Schleiermacher bol v úzkom styku s romantikmi, najmä s Friedrichom Schlegelom.
Jeho najslávnejším spisom je "O náboženstve – Reči k vzdelancom medzi tými, čo ním opovrhujú", ktoré vznikli medzi rokmi 1798 a 1800 v Berlíne, kde bol Schleiermacher kazateľom a neskôr profesorom teológie na novozaloženej univerzite.
Náboženstvo Schleiermacher nepovažuje za myslenie alebo konanie, ale nazeranie a cit. Náboženstvo je zmysel pre nekonečno. Zbožnosť je pocit úplnej závislosti od niečoho vyššieho. V tomto pocite závislosti je nám bezprostredne daná istota božej existencie. Jediné, na čom záleží, je tento bezprostredný citový dotyk s nekonečnom; v porovnaní s ním sú dogmy, Písmo i viera v osobnú nesmrteľnosť bez významu. Aj v konaní všetko spočíva na náboženskom cítení, ktoré by malo sprevádzať všetko ľudské konanie. Človek, ktorý koná z tohto bezprostredného citu - keď sa mýli - je Schleiermacherovi milší než ten, kto sa podľa Kantovej etiky podrobuje tuhej sebadisciplíne.
V inom ohľade však Schleiermachera s jeho vymedzením náboženstva možno považovať za Kantovho pokračovateľa. Schleiermacher obhajoval starostlivé oddeľovanie vedenia a viery - hoci sám vo svojej osobe a vo svojom diele oboje spájal. Chcel dostáť svojím povinnostiam voči kresťanskej viere i voči slobodnému vedeckému bádaniu, chcel, aby viera nebola prekážkou bádaniu a bádanie aby neprekážalo viere. Tým určil ďalší smer vývoja nemeckého protestantizmu v 19. storočí.
V idei boha je - podľa Schleiermachera - myslená absolútna jednota ideálneho a reálneho s vylúčením akýchkoľvek protikladov; v pojme sveta sa však myslí relatívna jednota ideálneho a reálneho vo forme protikladu. Boha preto nemožno myslieť ani ako identického so svetom, ani ako odtrhnutého od sveta (panenteizmus).
Dielo.
Preklad:

</doc>
<doc id="2336" url="https://sk.wikipedia.org/wiki?curid=2336" title="Moritz Schlick">
Moritz Schlick

Schlick, Moritz (* 14. apríl 1882, Berlín, Nemecko – † 22. jún 1936, Viedeň, Rakúsko) bol rakúsky filozof a fyzik, vedúci predstaviteľ ranej etapy logického pozitivizmu, zakladateľ Viedenského krúžku.
M. Schlick si získal meno tým, že hľadal nové cesty skúmania základov vedy a usiloval sa nanovo a čisto vedecko-logickým spôsobom sformulovať kánon celého vedenia a poznania vo filozofii. Za hlavnú úlohu filozofie pokladal filozoficky exaktne pochopiť tie problémy, ktoré sa vyskytujú v špeciálnych vedách, a to pomocou prísne formalizovaného jazyka.

</doc>
<doc id="2337" url="https://sk.wikipedia.org/wiki?curid=2337" title="Heinrich Schmidt">
Heinrich Schmidt

Heinrich Schmidt (* 18. december 1874, Masserberg, Nemecko – † 2. máj 1935, Jena) bol nemecký filozof, teoretický biológ a archivár, vedúci Archívu Ernsta Haeckela jenskej univerzity.

</doc>
<doc id="2339" url="https://sk.wikipedia.org/wiki?curid=2339" title="Arnold Schönberg">
Arnold Schönberg

Arnold Schönberg (* 13. september 1874, Viedeň, Rakúsko – † 13. júl 1951, Los Angeles, Kalifornia, USA) bol rakúsky skladateľ, jeden z najdôležitejších zjavov hudby 20. storočia.
Väčšinu svojich hudobných skladieb vytvoril mimo tradičný tonálny systém – v tzv. atonalite. Vymyslel tiež metódu hudobnej skladby dodekafóniu používajúcu 12 tónovú hudobnú stupnicu. Schönberg začal svoj hudobný vývoj ako violončelista a skladateľ-samouk. Skladateľsky bol Schönberg najviac ovplyvnený Antonínom Dvořákom a Richardom Wagnerom. Neskôr sa stal rozhodným stúpencom Johannesa Brahmsa a Gustava Mahlera. Prvé Schönbergove skladby obsahujú typické rysy neskorého romantizmu: Zjasnená noc, Piesne z Gurre, symfonická báseň Pelleas a Melisanda, zbor Mier na Zemi).
Od roku 1908 začala jeho hudba opúšťať tradičný tonálny systém. Od tohto okamihu sa stala jeho hudba atonálnou. (Schönberg sám navrhoval pojem „atonikal“, z ktorého sa vyvinuli pojmy atonálny a atonalita). Medzi jeho klasické atonálne diela patrí Drei Klavierstücke (Tri skladby pre klavír), z roku 1909.

</doc>
<doc id="2340" url="https://sk.wikipedia.org/wiki?curid=2340" title="Joseph Alois Schumpeter">
Joseph Alois Schumpeter

Joseph Alois Schumpeter (* 8. február 1883, Třešť – † 8. január 1950, Taconic, Connecticut, USA) bol významný rakúsky a americký ekonóm, ktorý sa narodil na Morave. Teoretik antiimperializmu.
Bol profesorom na viacerých univerzitách Rakúsko-Uhorska a od roku 1932 v Harvarde. Vo Viedni ako profesor nikdy nepôsobil, hoci sa o to celý život usiloval. 
Zaoberal sa teóriou spoločenských a inštitucionálnych zmien, najmä teóriou hospodárskeho rozvoja, dynamiky a štrukturálnych zmien trhovej ekonomiky. Bol prívržencom matematicko-funkčného smeru teórie hraničnej užitočnosti, autor teórie samolikvidácie kapitalizmu, teórie inovácie, vypracoval vlastnú teóriu úroku. Bol dôsledným zástancom evolucionizmu.
Schumpeterov antiimperializmus.
Imperializmus je bezúčelná snaha štátu expandovať silou, bez určených limitov. Považuje sa za atavizmus, teda návrat späť. Spadá do skupiny vecí, ktoré tu sú od skorých dôb, ktoré hrajú rolu v každej konkrétnej situácii. Sú však nevysvetliteľné dnešnými podmienkami, iba minulosťou (pozri evolucionizmus). Imperializmus je atavizmus sociálnej štruktúry a atavizmus individuálnych emocionálnych zvykov. Moderný imperializmus je pozostatkom absolutistických monarchií, nepramení z kapitalizmu. Ani exportné monopoly nie sú imperializmom, a nikdy by sa nepretransformovali do imperializmu nebyť vojenskej mašinérie a s ňou súvisiacou spoločenskou atmosférou, vôle bojovať zdedenej z minulosti, a provojensky orientovanej triedy (napríklad šľachty). Spojenectvo buržoázie s vojnychtivými triedami im dovoľuje generovať veľké zisky a udržiavať bojové inštinkty a idei dominancie. To vedie k spoločenským vzťahom, vysvetliteľným vzťahom produkcie, nie však vzťahom produkcie v kapitalizme samotnom.

</doc>
<doc id="2342" url="https://sk.wikipedia.org/wiki?curid=2342" title="Henry Sidgwick">
Henry Sidgwick

Henry Sidgwick (* 31. máj 1838, Skipton, Spojené kráľovstvo – † 28. august 1900, Cambridge) bol anglický filozof, od roku 1883 profesor v Cambridge. Zastával ideu morálneho usporiadania sveta v zmysle Kantovom a Fichteho a označoval sa ako utilitarista na intuicionálnej báze.

</doc>
<doc id="2343" url="https://sk.wikipedia.org/wiki?curid=2343" title="Georg Simmel">
Georg Simmel

Georg Simmel (* 1. marec 1858, Berlín, Nemecko – † 28. september 1918, Štrasburg, Francúzsko) bol nemecký filozof a sociológ (zakladateľ formálnej sociológie), teoretik umenia, najdôležitejší predstaviteľ filozofie života.
Životopis.
Narodil s v Berlíne a strávil tam väčšinu svojho života. Študoval sociológiu a históriu na Berlínskej univerzite. Od roku 1885 tam prednášal. V roku 1914 sa stal riadnym univerzitným profesorom na universite v Štrasburgu.
Spolu s M. Weberom a F. Tönniesom je zakladateľom "Nemeckej spoločnosti pre sociólogiu" (1909). 
V roku 1890 sa oženil s Gertrudou Kinel. Neskôr s ňou mal syna Gertmunda.
Tesne pred koncom I. svetovej vojny zomrel na rakovinu (HCC). 
Sociológia G. Simmela.
Simmel je zakladateľom a významným predstaviteľom tzv. formálnej sociológie. Sociológiu vymedzuje ako vedu skúmajúcu "formy zospoločenštenia". Simmel sa teda nezaoberá skúmaním spoločnosti ako celku, nevenuje sa minulosti, ani neprognózuje budúcnosť, čím sa líši od svojich sociologických súčasníkov. Predmetom jeho záujmu je analýza súčasného života spoločnosti.
Simmel rozlišuje formu a obsah sociálnych javov. Zaujímajú ho iba všeobecné formy vzťahov, ktoré nie sú viazané časovo ani priestorovo. Sú to napr. vzťahy nadriadenosti a podriadenosti, napodobňovania, deľby práce, konkurencie, vytváranie strán, reprezentácie, vnútornej konsolidácie. Tieto formy možno nájsť v rozmanitých sociálnych skupinách, líšiacich sa cieľom a významom (štát, hospodárske spoločenstvo, rodina, cirkev, gang a pod.).
Simmelove poňatie sociológie ovplyvnilo najmä americkú sociológiu. Z jeho prác vychádza napr. teória konfliktu alebo sociológia každodennosti.

</doc>
<doc id="2344" url="https://sk.wikipedia.org/wiki?curid=2344" title="Peter Sloterdijk">
Peter Sloterdijk

Peter Sloterdijk (* 26. jún 1947, Karlsruhe) je nemecký filozof, esejista, teoretik a kritik kultúry, predstaviteľ postmodernej filozofie.

</doc>
<doc id="2345" url="https://sk.wikipedia.org/wiki?curid=2345" title="Adam Smith">
Adam Smith

Adam Smith (* pokrstený 5. júnajul./16. júnagreg. 1723, Kirkcaldy, Škótsko, Veľká Británia† 17. júl 1790, Edinburgh, Škótsko) bol škótsky ekonóm a filozof, zakladateľ modernej politickej ekonómie (pozri: klasická ekonómia) a významná osobnosť škótskeho osvietenstva.
Je autor knihy "Pojednanie o podstate a pôvode bohatstva národov", známej aj pod skráteným názvom Bohatstvo národov, ktorá bola jedným z prvých pokusov o analýzu historického vývoja priemyslu a obchodu v Európe. Stál pri zrode ekonómie ako modernej akademickej disciplíny a poskytla logické odôvodnenie voľného obchodu a kapitalizmu. Smith bol tvorca nových teórií v časoch, v ktorých žil. Nesúhlasil ani s merkantilistami, ani s fyziokratmi. Hlavná myšlienka Smithovej teórie bola tá skutočnosť, že štát by do ekonomiky vôbec nemal zasahovať. Presadzoval teóriu nazývanú aj neviditeľná ruka trhu, ktorá dáva odpoveď na základné otázky ekonómie.
Život.
Presný dátum jeho narodenia sa nevie, ale pokrstili ho 5. júnajul./16. júnagreg. 1723 v malej dedine Kirkcaldy v Škótsku. Smith bol syn colného úradníka. Jeho otec Adam Smith zomrel približne šesť mesiacov pred jeho narodením. Keď mal 4 roky, uniesla ho skupina cigánov. Strýko sa ho vybral hľadať a čoskoro ho vrátil jeho matke, Margaret Douglasovej. Smithov životopisec, John Rae, túto príhodu sarkasticky okomentoval, že Smith by bol býval veľmi mizerný cigán.
Vo veku pätnásť rokov začal študovať na Univerzite v Glasgowe filozofiu u (ako ho sám označil) „nezabudnuteľného“ Francisa Hutchesona. V roku 1740 vstúpil do Balliol College na Univerzite v Oxforde, ale ako poznamenal William Robert Scott, „Oxford tých čias bol iba málo, ak vôbec, naklonený tomu, čo sa malo stať jeho životným dielom“. Tak v roku 1746 Smith z Oxfordskej univerzity odišiel. V roku 1748 začal verejne prednášať v Edinburghu pod patronátom Lorda Kamesa. Časť jeho prednášok sa venovala rétorike a štylizácii, no neskôr sa viac venoval téme „pokroku bohatstva“. Práve vtedy vysvetlil ekonomickú filozofiu „zjavného a jednoduchého systému prirodzenej slobody“, ktorú neskôr ukázal svetu v "Bohatstve národov". Niekedy okolo roka 1750 stretol Davida Huma, z ktorého sa stal jeden z jeho najbližších priateľov.
V roku 1751 Smitha poverili miestom profesora logiky na Univerzite v Glasgowe a v roku 1752 prešiel na post profesora etiky. Témy jeho prednášok zasahovali do oblasti etiky, rétoriky, práva, politickej ekonómie a „dozor a zisk“. V roku 1759 bola uverejnená jeho "Teória morálnych pohnútok" (po anglicky "Theory of Moral Sentiments"), kde sú zahrnuté niektoré glasgowské prednášky. Toto dielo, ktoré položilo základ Smithovej súčasnej reputácie, rieši otázku, ako závisí komunikácia ľudí od náklonnosti a pochopenia medzi hovoriacim a načúvajúcim. Smithova schopnosť plynulo, presvedčivo a priam rečnícky argumentovať, je zreteľná. Svoje vysvetlenia nezakladá, na rozdiel od tretieho Lorda Shaftesburyho a Hutchesona, na zvláštnom „zmysle pre morálku“, ani (ako Hume) na užitočnosti, ale na náklonnosti a pochopení.
V ďalšom období začal Smith vo svojich prednáškach venovať viac pozornosti právu a ekonómii, etikou sa zaoberal menej. Predstavu o vývoji jeho ekonomických myšlienok si vieme urobiť na základe poznámok, ktoré si z prednášok urobil jeden jeho študent okolo roku 1763 a neskôr ich zredigoval E. Cannan. Vyšli v roku 1896 pod názvom "Prednášky o práve, polícii, zisku a zbraniach" (po anglicky "Lectures on Justice, Police, Revenue and Arms"). Ďalší zdroj, z ktorého sa pri štúdiu vývoja Smithových ekonomických názorov dá čerpať, je včasný koncept časti "Bohatstva národov", ktorý objavil a vydal William Robert Scott a jeho vznik datuje približne do roku 1763.
Na konci roka 1763 získal Smith lukratívne miesto tútora mladého vojvodu z Buccleuch a vzdal sa svojej profesúry. V rokoch 1764 až 1766 cestoval so svojím žiakom, predovšetkým po Francúzsku, kde sa zoznámil s osobnosťami ako Voltaire, Jean-Jacques Rousseau, Turgot, Jean D'Alembert, André Morellet, Helvétius a ďalší. Mimoriadne významné bolo jeho stretnutie s Françoisom Quesnayom, čelným predstaviteľom fyziokratickej školy, dielo ktorého si veľmi vážil. Po návrate domov do Kirkcaldy, počas nasledujúcich desiatich rokov, venoval väčšinu času práci na svojom vrcholnom diele, ktoré nazval "Pojednanie o podstate a pôvode bohatstva národov" a vydali ho v roku 1776. Verejnosť toto dielo prijala veľmi dobre, rýchlo si získalo veľkú popularitu a Smith sa stal slávnym. V roku 1778 sa spolu so svojou matkou presťahoval do Edinburghu, kde ho vymenovali na miesto colného komisára v Škótsku. Táto funkcia ho dostala do nepríjemného postavenia, lebo bol nútený potláčať pašovanie, ktoré na rozdiel od „neprirodzeného“ zákonodarstva, považoval za legitímnu činnosť . V Edinburghu 19. júla 1790 napokon podľahol bolestivej chorobe. Značnú časť svojho majetku venoval na dobročinné ciele. Nikdy sa neoženil a nemal žiadne deti.
Dielo.
Krátko pred svojou smrťou Smith väčšinu svojich rukopisov zničil. Počas posledných rokov života pravdepodobne plánoval spísať dve základné úvahy: jednu o teórii a histórii práva a druhú o vede a umení. Po jeho smrti vyšli "Eseje o filozofických otázkach" (po anglicky "Essays on Philosophical Subjects", 1795), kde je pravdepodobne obsiahnutá časť zamýšľaných spisov.
Význam "Bohatstva národov" je v tom, že veľkou mierou prispelo k vytvoreniu ekonómie a jej vyprofilovaniu sa ako samostatnej systematickej disciplíny. V západnom svete je to pravdepodobne najvýznamnejšia kniha o ekonómii, ktorú kedy vydali. Táto kniha sa stala klasickým manifestom proti merkantilizmu. V čase jej vydania panovala v Británii aj Amerike veľká podpora myšlienky voľného obchodu. Tento nový postoj sa zrodil z ekonomických ťažkostí a chudoby spôsobenej americkou vojnou za nezávislosť. Napriek tomu, v tom čase o výhodách voľného obchodu ešte zďaleka neboli presvedčení všetci: britská verejnosť a parlament ešte počas nasledujúcich rokov lipli na merkantilizme.
"Bohatstvo národov" odmieta aj fyziokratickú školu, ktorá zdôrazňovala význam pôdy. Na rozdiel od fyziokratov, Smith bol presvedčený, že práca je rovnocenný výrobný faktor a že deľba práce bude viesť k výraznému zvýšeniu výroby. "Bohatstvo národov" bolo úspešné do tej miery, že napokon viedlo k odkloneniu sa od predchádzajúcich ekonomických učení. Neskorší ekonómovia, ako napríklad Thomas Malthus a David Ricardo, sa zamerali na zdokonaľovanie Smithovej teórie, takže sa z nej vyvinula klasická ekonómia. Tá neskôr poskytla základ modernej ekonómii. Malthus rozvinul Smithove myšlienky o preľudnení a Ricardo veril na „železný zákon miezd“ – že preľudnenie zabráni mzdám prekročiť hranicu existenčného minima. Smith požadoval zvyšovanie miezd, ktoré je primerané zvyšovaniu výroby. Tento názor sa súčasnosti považuje za vhodnejší.
Ťažiskom "Bohatstva národov" je myšlienka, že voľný trh, hoci vyzerá neusporiadane a neviazane, je v skutočnosti vedený k výrobe správneho množstva a druhov statkov takzvanou „neviditeľnou rukou“. Ak sa vyskytne nedostatok nejakého statku, zvýši sa jeho cena, čo motivuje výrobcov vyrábať viac tohto druhu statku, a tak sa samovoľne vyrieši jeho pôvodný nedostatok na trhu. Väčšia konkurencia medzi výrobcami a väčšia ponuka zasa vedú k zníženiu ceny za výrobok na úroveň jeho nákladov na výrobu, čo je takzvaná „prirodzená cena“. Smith veril, že hoci ľudí často vedie lakomstvo a sebecké pohnútky, konkurencia na voľnom trhu pôsobí na prospech spoločnosti ako celku. No predsa si zachovával ostražitý postoj voči obchodníkom a bol proti vytváraniu monopolov.
Smith energicky napadol zastarané vládne reštrikcie, ktoré podľa jeho názoru bránili expanzii priemyslu. Zaútočil na väčšinu foriem zásahov vlády do ekonomického procesu, vrátane ciel. Odsudzoval ich ako hlavný príčinu neefektívnosti a vysokých cien počas dlhého obdobia. Táto teória, dnes označovaná slovným spojením „laissez-faire“ (z francúzštiny, voľne preložené ako „nechať pracovať bez zásahov“), v ďalšom období ovplyvnila vládnu legislatívu, mimoriadne výrazne v 19. storočí. Ale Smith sám kritizoval viaceré praktiky, ktoré sa neskôr začali spájať s kapitalizmom typu laissez-faire, napríklad moc a vplyv veľkých podnikov a dôraz na kapitál na úkor práce.
Problém Adama Smitha.
Vznikla polemika o tom, či Smithove postoje nie sú rozporné. Na jednej strane dával dôraz na náklonnosť a pochopenie v medziľudských vzťahoch vo svojej "Teórii morálnych pohnútok", na druhej strane pripisoval kľúčovú úlohu sebeckým vlastným záujmom jednotlivca v "Bohatstve národov". Ekonóm Joseph Schumpeter túto situáciu označil nemeckým "„das Adam Smith Problem“". "Teória morálnych pohnútok" obhajuje široký súlad ľudských zámerov a konania pod ochranou Prozreteľnosti. Hoci „neviditeľná ruka“ vedie konfliktné vlastné záujmy jedincov k spoločnej harmónii, "Bohatstvo národov" na mnohých miestach poukazuje na rozpory medzi sebeckými pohnútkami ľudí. Napriek tomu by nebolo správne vyčítať Smithovej "Teórii morálnych pohnútok", že popiera základnú sebeckosť pohnútok ľudí, lebo sám Smith uvádza:
"„Tak sebazáchova a rozmnožovanie druhov sú dva veľké ciele, ktoré Príroda ponúkla pri utváraní všetkých zvierat. Ľudia sú obdarení túžbou po týchto cieľoch a averziou k ich opaku; láskou k životu a bázňou z rozkladu; túžbou po pokračovaní a trvalosti druhov a averziou k myšlienkam o úplnom vyhynutí. No hoci sme týmto spôsobom obdarení veľmi silnou túžbou po týchto cieľoch, nebolo pomalým a neistým rozhodnutiam nášho rozumu zverené odhaliť správne prostriedky, ako ich dosiahnuť. K väčšine týchto pôvodných a okamžitých inštinktov nás nasmerovala Príroda. Hlad, smäd, vášeň, ktorá spája obe pohlavia, láska k pôžitku a bázeň z bolesti nás nabádajú k použitiu týchto prostriedkov pre ne samotné a bez akéhokoľvek zvažovania ich snahy o dobročinné ciele, ktoré veľký Správca prírody zamýšľal vytvoriť s ich pomocou.“"
Vplyv na ďalšie generácie.
"Bohatstvo národov" a v menšej miere aj "Teória morálnych pohnútok" sa stali východiskom každej obhajoby, či kritiky rozličných foriem kapitalizmu, predovšetkým v dielach Marxa a humanistických ekonómov. Kapitalizmus sa často spája s bezuzdným sebectvom, preto nedávno vzniklo hnutie zdôrazňujúce Smithove etické postoje, ktoré sa sústreďujú na vzájomné pochopenie vo vzťahoch ľudí.
Existuje istá polemika o pôvodnosti Smithovho "Bohatstva národov". Niektorí tvrdia, že toto dielo iba málo prispelo k v tých časoch už zavedeným myšlienkam napr. Davida Huma či baróna de Montesquieu. Je pravda, že veľa Smithových teórií iba opisuje historické trendy odkláňajúce sa od merkantilizmu a smerujúce k voľnému obchodu, ktoré sa vyvíjali počas desiatok rokov a za čias Smitha už mali značný vplyv na politiku vlády. Napriek tomu, Smith v "Bohatstve národov" dáva tieto myšlienky do úplného a prehľadného usporiadania. Preto zostáva jedným z najvplyvnejších a najdôležitejších ekonomických autorov aj v súčasnosti.
Od roku 1982 udeľuje "National Association for Business Economics" na jeho pamiatku Adam Smith Award.
(najnovšie vydanie v češtine: "Pojednání o podstatě a původu bohatství národů". Praha, Liberální institut, 2001)

</doc>
<doc id="2346" url="https://sk.wikipedia.org/wiki?curid=2346" title="Sofokles">
Sofokles

Sofokles alebo Sofoklés () (* 497/496 pred Kr., Kolónos – † 406/405 pred Kr., Atény) bol najväčší grécky dramatik, autor tragédií, 18-násobný víťaz dionýzií, kňaz a politik v Aténach.
Sofokles bol politicky aktívny v roku 443 pred Kr./442 bol pokladníkom atického námorného spolku. V roku 441/440 pred Kr. bol stratégom (spolu s Periklom) vo vojne proti Samu.
Ako kňaz výraznou mierou prispel k zavedeniu Asklépiovho kultu do Atén.
Diela.
Sofokles patrí spolu so starším Aischylom a mladším Euripidom medzi najvýznamnejších starovekých dramatikov. Napísal 123 tragédií, ale z nich sa kompletne zachovalo iba sedem, z tých ostatných sa zachovali len niektoré slová a písmená.
Sofokles svojím prístupom zvýšil dramatickosť deja, uvoľnil z trilogickej väzby a zaviedol tretieho herca. Vylúčil zbor z dramatického diania. Zbor iba komentoval a dopĺňal dej, no už do neho nezasahoval. 
Zachované hry (roky sú približné):

</doc>
<doc id="2347" url="https://sk.wikipedia.org/wiki?curid=2347" title="Robert C. Solomon">
Robert C. Solomon

Robert C. Solomon (* 14. september 1942, Detroit, Michigan, USA† 2. január 2007, Zürich, Švajčiarsko) bol americký filozof, profesor Texaskej univerzity v Austine. Akcentoval problémy etiky a psychológie.

</doc>
<doc id="2348" url="https://sk.wikipedia.org/wiki?curid=2348" title="Vladimir Sergejevič Soloviov">
Vladimir Sergejevič Soloviov

Vladimir Sergejevič Soloviov (; * 28. január 1853, Moskva – † 13. august 1900, Moskva) bol ruský filozof, teológ, mystik, publicista a básnik. V jeho učení je hlavnou idea všejednotného súcna.

</doc>
<doc id="2349" url="https://sk.wikipedia.org/wiki?curid=2349" title="Pitirim Alexandrovič Sorokin">
Pitirim Alexandrovič Sorokin

Pitirim Alexandrovič Sorokin (* 21. január 1889, Turija, Ruská ríša – † 10. február 1968, Winchester, Massachusetts, USA) bol americký sociológ a filozof kultúry ruského pôvodu
Bol tvorcom sociologickej teórie dynamického kultúrneho vývinu, ktorého jednotlivé momenty Sorokin vysvetľuje z dialektiky osobných zásahov do sociálneho diania pomocou metódy kultúrnomorfolickej reflexie celostnosti. Hlavnou ideou Sorokinovho myšlienkového úsilia bola idea integrácie (odtiaľ: integralizmus) nespočetných kultúrnych systémov do troch ideálnych typov všeprenikajúcich supersystémov: ideacionálneho (ideational) (religiózno-spirituálneho), idealistického (idealistic) (racionálnologického) a zmyslového (sensate). Základom každého supersystému sú štyri filozofické premisy, ktoré sú jeho integrujúcim faktorom, totiž predstavy o podstate objektívneho sveta, o podstate potrieb, o úrovni a o spôsoboch ich uspokojovania. Spôsob poznávania, pomocou ktorého sa získavajú tieto predstavy, určuje štruktúrny štýl kultúry.

</doc>
<doc id="2350" url="https://sk.wikipedia.org/wiki?curid=2350" title="Robert Spaemann">
Robert Spaemann

Robert Spaemann (* 5. máj 1927, Berlín, Nemecko – † 10. december 2018, Stuttgart, Nemecko) bol nemecký filozof, predstaviteľ postmodernej filozofie; zaoberal sa hlavne praktickou a politickou filozofiou.
Študoval na univerzite v Münsteri, kde získal habilitáciu v roku 1962. Prednášal filozofiu najprv v Stuttgarte (1962 - 1968), v Heidelbergu (1968 - 1972), potom v Mníchove až do svojho odchodu na dôchodok v 1992.
Ako konzervatívny filozof sa zaujímal najmä o etiku založenú na kresťanstve. Toto ho priviedlo k verejným vyjadreniam proti atómovým zbraniam, eutanázii, potratom a kritickému postoju voči utilitarizmu. V roku 2006 sa zúčastnil na stretnutí filozofov a vedcov, ktoré zorganizoval pápež Benedikt XVI. na tému evolúcia.

</doc>
<doc id="2351" url="https://sk.wikipedia.org/wiki?curid=2351" title="Herbert Spencer">
Herbert Spencer

Herbert Spencer (* 27. apríl 1820, Derby, Spojené kráľovstvo – † 8. december 1903, Brighton) bol anglický filozof, predstaviteľ pozitivizmu a hlavný predstaviteľ evolucionizmu 2. polovice 19. storočia. Bol aj mysliteľom klasického liberalizmu viktoriánskej éry, objavuje sa uňho heslo "There is no alternative".

</doc>
<doc id="2352" url="https://sk.wikipedia.org/wiki?curid=2352" title="Josif Vissarionovič Stalin">
Josif Vissarionovič Stalin

Josif Vissarionovič Stalin (; rodným menom ; * 6. decemberjul./18. decembergreg. 1878, Gori, Ruské impérium† 5. marec 1953, Moskva, Sovietsky zväz) bol sovietsky politik, revolucionár a diktátor, ktorý viedol Sovietsky zväz od roku 1924 až do svojej smrti v roku 1953. V rokoch 1922 – 1952 bol generálnym tajomníkom Komunistickej strany Sovietskeho zväzu a predsedom vlády od roku 1941 až do svojej smrti. Hoci spočiatku vládol krajine v rámci kolektívneho vedenia, nakoniec počas 30. rokov 20. storočia skonsolidoval moc a stal sa absolútnym diktátorom. Stalin kodifikoval oficiálny výklad marxizmu v podobe marxizmu-leninizmu, pričom jeho vlastná interpretácia sa označuje ako stalinizmus.
Narodil sa v chudobnej gruzínskej rodine v Gori v Ruskom impériu. Predtým, než vstúpil do marxistickej Ruskej sociálnodemokratickej robotníckej strany, navštevoval Teologický seminár v Tiflise. Pre Leninovu boľševickú frakciu získaval prostriedky prostredníctvom bankových lúpeží a inej trestnej činnosti a redigoval stranícky denník "Pravda". Opakovane bol zatýkaný a viackrát vyhostený do vyhnanstva na Sibír. Po uchopení moci boľševikmi počas októbrovej revolúcie v roku 1917 Stalin pôsobil ako člen politbyra a od roku 1922 využíval svoju pozíciu generálneho tajomníka na získanie kontroly nad straníckym aparátom. Po Leninovej smrti v roku 1924 zvíťazil v boji o vedenie nad svojimi súpermi, vrátane Leva Trockého. Stalinova doktrína „socializmu v jednej krajine“ sa stala ústrednou súčasťou straníckej ideológie a jeho päťročné plány, ktoré začali v roku 1928, viedli k násilnej kolektivizácii poľnohospodárstva, rýchlej industrializácii a vytvoreniu centralizovanej plánovanej ekonomiky. Jeho politika prispela k hladomoru v rokoch 1932 – 1933, ktorý zabil milióny ľudí, vrátane obetí hladomoru na Ukrajine. V rokoch 1936 až 1938 nechal Stalin v rámci veľkého teroru popraviť státisíce svojich skutočných aj domnelých politických protivníkov. Za jeho vlády prešlo systémom nútených pracovných táborov gulag podľa odhadov 18 miliónov ľudí a viac než šesť miliónov osôb, vrátane kulakov a celých etnických skupín, bolo deportovaných do odľahlých oblastí krajiny.
Prostredníctvom Kominterny Stalin presadzoval marxizmus-leninizmus v zahraničí a podporoval európske antifašistické hnutia. V roku 1939 jeho vláda podpísala pakt Molotov-Ribbentrop s nacistickým Nemeckom, čím umožnila sovietsku inváziu do Poľska na začiatku druhej svetovej vojny. Ďalej vyvolal zimnú vojnu s Fínskom. Nemecko pakt porušilo inváziou do Sovietskeho zväzu v roku 1941, čo viedlo Stalina k pripojeniu sa k Spojencom. Červená armáda, ktorej vrchným veliteľom bol Stalin, odrazila nemeckú inváziu a v roku 1945 dobyla Berlín, čím ukončila vojnu v Európe. Sovietsky zväz následne vytvoril vo východnej Európe prosovietske satelitné štáty a spolu so Spojenými štátmi sa stal svetovou superveľmocou, pričom obe krajiny vstúpili do obdobia súperenia známeho ako studená vojna. Stalin dohliadal na povojnovú obnovu a prvý sovietsky test atómovej bomby v roku 1949. V týchto rokoch krajina zažila ďalší hladomor a štátom podporovanú antisemitskú kampaň, ktorá vyvrcholila tzv. „sprisahaním lekárov“. V roku 1953 Stalin zomrel po mozgovej príhode. Vo vedení ho nahradil Georgij Malenkov a neskôr Nikita Chruščov, ktorý v roku 1956 odsúdil Stalinovu vládu a začal kampaň „destalinizácie“.
Stalin patrí k najvýznamnejším osobnostiam 20. storočia, pričom jeho odkaz je hlboko sporný. Počas svojej vlády bol v rámci medzinárodného marxisticko-leninistického hnutia stredobodom rozsiahleho kultu osobnosti, ktoré ho uctievalo ako obhajcu socializmu a robotníckej triedy. Od rozpadu Sovietskeho zväzu v roku 1991 si Stalin zachováva v niektorých postsovietskych štátoch (najmä v Rusku a Gruzínsku) určitú mieru popularity ako modernizátor hospodárstva a víťazný vojvodca, ktorý premenil Sovietsky zväz na industrializovanú superveľmoc. Naopak, jeho režim je široko odsudzovaný za masové represie a umelo vyvolané hladomory, ktoré viedli k utrpeniu a smrti miliónov sovietskych občanov. Podľa súčasného odhadu historikov si Stalinova politika vyžiadala medzi tromi až 8,7 milióna obetí. Ide predovšetkým o obete hladomoru v poľnohospodárskych oblastiach južného ZSSR počas násilnej kolektivizácie poľnohospodárstva a veľkého teroru v 30. rokoch 20. storočia. Vďaka úspechom vo vojne a Stalinovej povojnovej politike získal Sovietsky zväz nové územia, okrem iného aj Podkarpatskú Rus, ktorú mu odovzdalo Československo, a výrazne rozšíril svoju sféru vplyvu. Na konci Stalinovej vlády a krátko po jeho smrti sa ZSSR ocitol na vrchole svojej moci a prestíže.
Mladosť.
Narodil sa 18. decembra 1878 v meste Gori vo vtedajšej Ruskej ríši (dnes na území Gruzínska), ako dokazuje záznam z cirkevnej matriky v mieste rodiska (podľa juliánskeho kalendára 6. decembra). Tento dátum uvádzal Stalin až do roku 1921. Po príchode k moci dátum svojho narodenia zmenil na 21. decembra, deň zimného slnovratu (9. decembra podľa juliánskeho kalendára) 1879. Ruský spisovateľ Edvard Radzinskij argumentuje, že tak učinil, pretože v roku 1928 ešte nemal absolútnu moc ale chcel svoje 50. narodeniny osláviť celoštátne v nedeľu 28. decembra 1928. Od tej doby jeho priaznivci dodnes slávia jeho výročie narodenia v tento deň.
Jeho otec Besarion Džugašvili bol obuvník a alkoholik, a svojho syna veľmi často bil. Podľa Roberta Tuckera sa tým z neho stal neurotik. Podľa Chruščova bol Stalinov otec továrnik s 10 zamestnancami. Svedectvo Stalinovej dcéry Svetlany alkoholizmus starého otca potvrdzuje. Otec aj matka boli Gruzínci a doma rozprávali len gruzínsky.
Stalinova matka Jekaterine Geladzeová, ktorej bol Stalin jedine dieťa, ktoré prežilo, opustila so synom domov v roku 1883. V priebehu nasledujúceho desaťročia bývali v deviatich rôznych prenájmoch. V roku 1886 sa presťahovali do domu rodinného priateľa, farára Charkvianiho. Jekaterina pracovala ako upratovačka a práčka v domácnosti a bola rozhodnutá poslať svojho syna do školy. V septembri 1888 sa Stalin prihlásil na cirkevnú školu v Gori. Stalin mal výborné študijné výsledky, prejavoval svoj talent v maľbe a dramatickej výchove, písal svoju vlastnú poéziu a spieval v zbore. Stalin čelil niekoľkým vážnym zdravotným problémom: infekcia po kiahňach z roku 1884 mu spôsobila jazvy na tvári a vo veku 12 rokov bol vážne zranený, keď ho zrazil koč, čo bola pravdepodobne príčina doživotného postihnutia jeho ľavej ruky. Keď sa v roku 1917 hlásil ako vojak do armády meral 162 cm a bol odmietnutý, pretože mal jednu ruku kratšiu.
Tiflis a Batumi (1894 – 1907).
Stalinova matka bola striktná a zbožná kresťanka a chcela mať zo syna kňaza. V 16 rokoch tak na jej želanie Stalin vstúpil do pravoslávneho seminára v Tiflise (dnešné Tbilisi), ktoré bolo centrom gruzínskeho intelektuálneho života (v Gruzínsku nebola univerzita), kde sa zoznámil aj s ideológiou Karola Marxa a Fridricha Engelsa. Bol výborný študent, premiant, napriek tomu, že bol náhle vyučovací jazyk zmenený z gruzínčiny na ruštinu. V roku 1898 sa stal členom tajnej organizácie sociálnych demokratov "Mesame dasi" (Tretia skupina), ktorá mala napojenie na petrohradských sociálnych demokratov a ktorej členovia boli z väčšej časti absolventi tbiliského seminára. Prestal sa venovať štúdiu a bol hodnotený ako "tvrdohlavý rušiteľ poriadku". V roku 1899 bol zo seminára vylúčený, podľa svojho tvrdenia za propagáciu marxizmu, pravdepodobnejšie ale za nedostavenie sa k záverečným skúškam. Podľa správy ochranky z roku 1903 bol menševik.
V rokoch 18991901 pracoval v tbiliskom observatóriu. Získal podporovateľov a ako svoju prvú revolučnú akciu zorganizoval robotnícke oslavy 1. mája 1900 v Tiflise. Od prelomu rokov 1900/1901 ho pre protištátnu činnosť hľadala cárska polícia. V marci 1901 mu polícia prvýkrát prehľadala byt. Na protest proti tomu odišiel zo zamestnania a stal sa profesionálnym revolucionárom. Už vtedy presadzoval „čo možno najkrvavejší“ boj, ktorý mal podľa neho priniesť najrýchlejšie a najlepšie riešenie. Koncom roka 1901 odišiel z Tiflisu do Batumi. Policajné hlásenia z roku 1902 ho uvádzajú ako vodcu batumskej organizácie radikálov, dodávajú, že jeho brutalita a despotizmus viedli k rozštiepeniu skupiny. Zorganizoval niekoľko štrajkov a demonštrácií. Za vyvolávanie nepokojov a výzvy k ozbrojeným akciám požadoval vodca batumských sociálnych demokratov Nikolaj Semionovič Čcheidze (18641926) jeho návrat do Tiflisu. V apríli 1902 bol Stalin zatknutý, koncom 1903 ho poslali na Sibír.
V januári 1904 Stalin však z vyhnanstva utiekol a vrátil sa do Tiflisu. Prestal sa venovať politike a oženil sa (alebo pred tým vo väzbe) s Jekaterine Svanidzeovou (zomrela v novembri 1907) a narodil sa mu syn Jakov. Na konci roka 1904 sa vrátil k politike a v Rusku vypukla revolúcia. V roku 1905 sa Stalin na konferencii vo fínskom Tampere po prvý raz stretol s Leninom. Bol zvolený za delegáta na dvoch zahraničných zjazdoch (1906, 1907), kde sa opakovane stretával s tzv. menševikmi. Stalinov spolužiak Josif Iremašvili zhrnul jeho vtedajšie názory takto "„Keby mohol, vyhubil by všetko ohňom a mečom...“"
Údajná spolupráca s ochrankou a expropriácie.
V apríli 1906 bol prvý raz v zahraničí – na IV. zjazde SDRSR v Štockholme. Tento zjazd zakázal pomerom hlasov 64 : 24 prepady bánk a iné lúpeže, ktoré riadil Leonid Krasin a organizoval ich Koba (Stalin) a Kamo (Semion Ter-Petrosjan). V roku 1906 bol Stalin zatknutý a z väzby utiekol. Boľševici O. Šatunovská a S. Šaumjan vyslovili názor, že Stalin v rokoch 19061912 spolupracoval s ochrankou, a dávali ho do súvislosti s agentom Vasilijom (jediný agent cárskej polície v Gruzínsku, pri ktorom sa nepodarilo po roku 1917 zistiť jeho totožnosť). G. Aruntjunov označil Stalina za agenta pod krycím menom Fikus.
Na prelome apríla a mája 1907 bol Stalin po druhý raz v zahraničí – na V. zjazde SDRSR v Londýne – s poradným hlasom. V roku 1907 sa podľa svojho vlastného tvrdenia údajne súkromne stretol v Berlíne s Leninom. 26. júna (13. júna podľa juliánskeho kalendára) 1907 Koba a Kamo zorganizovali prepadnutie transportu peňazí do Tbiliskej banky – na rušnej ulici. Výsledkom bolo 340 000 rubľov a asi 30 mŕtvych, len menšinu z toho tvorila ochrana transportu. Peniaze boli odovzdané straníckej pokladni, menševici vyslovili pobúrenie nad konaním stranícky zakázaných "expropriácií" a požadovali Stalinovo vylúčenie. Lenin však presadil, že Stalinovo vylúčenie vedenie strany nepotvrdilo.
Baku (1907 – 1910).
V roku 1908 bol Stalin zatknutý, podľa oficiálneho životopisu za ilegálnu politickú činnosť, pravdepodobne ale skôr za vydieranie obchodníkov v Tiflise (ďalší svojrázny spôsob, ako zaopatriť sebe a strane peniaze). V nasledujúcich rokoch sa v Stalinovom živote rýchlo striedali zatknutia, vyhnanstvá, úteky… Keď S. Šaumjan v marci 1910 Stalina verejne obvinil z práce pre ochranku, Stalin z Baku odišiel do Petrohradu a už sa do neho nevrátil.
Petrohrad a Sibír (1910 – 1917).
V marci 1910 bol Stalin tiež zatknutý a v októbri 1910 bol poslaný do Solvyčegorska vo vologdskej gubernii. Nedostal žiadny nový trest, iba si musel odsedieť ten pôvodný. Keď mu vypršal trest, odišiel v septembri 1911 do Petrohradu. Žil tam u svojich kaukazských boľševických známych Allilujevových. Ich dom bol strážený a Stalin bol po troch dňoch zadržaný. Po 3 mesiacoch vyšetrovaní bol odsúdený na nové 3 roky vyhnanstva do Vologdy.
V januári 1912 Lenin zvolal stranícku konferenciu SDRSR do Prahy – iba pre boľševikov. Menševici neuznali konferenciu za právoplatnú. Konferencia zvolila nový ústredný výbor. Lenin navrhoval, aby bol zvolený aj Stalin, no neprešiel. Bol však doň kooptovaný. ÚV menoval svoju časť ako ruské byro, ktoré pôsobilo vo vlasti: Ordžonikidze, Spandarjan (skoro zomrel vo vyhnanstve) a Stalin. Vo februári 1912 Stalinovi vo vyhnanstve Ordžonikidze povedal o jeho novej funkcii. Stalin ihneď utiekol a v Petrohrade vydal niekoľko letákov a článkov. Intenzívne pripravoval vydávanie legálnej "Pravdy". No 22. apríla 1912 bol opäť zatknutý a v júli 1912 bol poslaný do vzdialenejších oblastí Sibíri, ale dlho tam nevydržal. V septembri 1912 utiekol do Petrohradu, kde organizoval volebnú kampaň do IV. dumy. V októbri 1912 si Lenin pozval Stalina na koberček do Krakova. Lenin kritizoval paktovanie boľševikov s menševikmi. V decembri 1912 prišiel Stalin na Leninovo pozvanie do Krakova po druhý raz – tentoraz kvôli štúdiu národnostnej otázky. Preto pobudol v januári a februári 1913 vo Viedni. Zišiel sa tam s Trockým. Výsledkom bola publikácia "Národnostná otázka a sociálna demokracia", ktorú podpísal pod novým pseudonymom ako "K. Stalin". Po návrate do Petrohradu býval u Skrajabinových (Molotova). 23. februára 1913 bol zatknutý a júni 1913 odsúdený na 4 roky vyhnanstva do Kostiny, kde býval so Sverdlovom. Na začiatku roku 1914 bol prevelený do stanice Kurejka za polárny kruh. Odtiaľ už nemohol utiecť. Rezignoval preto na politiku.
Dňa 21. marca 1917 využil pád cárskeho režimu a za 4 dni sa legálne vrátil do Petrohradu a opäť býval u Allilujevových. Kamenev, Stalin a Muranov prevzali "Pravdu". Pôvodne propagovali spojenectvo so všetkými stranami ľavého spektra a opätovné zjednotenie SDRSR. Keď sa Lenin 16. apríla 1917 vrátil do Ruska, ani Stalina nepozdravil a povedal mu: "Čo to v tej "Pravde" píšete za táraniny?" "Pravda" preto po príjazde Lenina prijala jeho ideu nezmieriteľného boja proti dočasnej vláde. Vo voľbách do ÚV potom získal tretí najvyšší počet hlasov (po Leninovi a Zinovievovi). V máji 1917 Lenin vytvoril štvorčlenné byro ÚV v zložení Lenin, Zinoviev, Kamenev a Stalin. Od júla 1917, kedy Lenin odišiel do ilegality, viedol Stalin toto byro aj ÚV. Počas novembrového prevratu hral Stalin zanedbateľnú úlohu, lebo boľševickú revolúciu viedli Lenin a Trockij.
Občianska vojna (1917 – 1920).
Po uchopení moci boľševikmi Lenin zostavil vládu, v ktorej sa Stalin stal komisárom pre národnostnú problematiku, ale väčšina okrajových provincií obývaných inými národnosťami, bola pod kontrolou bielych, ktorí mali v úmysle červených rozdrviť, pri čom sa spoliehali na svoje schopnosti a na neschopnosť červených. Boľševici však rýchlo ovládli jadro ríše so všetkými dôležitými centrami. Bieli boli do značnej miery závislí na rozsiahlej podpore zo zahraničia. Lenin navyše vydal dekrét prehlasujúci právo národov cárskeho impéria na sebaurčenie až do odtrhnutia. To poskytlo veľkú vzpruhu boľševickým frakciám v týchto provinciách, ktoré tak získali ako zástancovia politiky sebaurčenia v očiach obyvateľov veľké plus oproti bielym generálom, ktorí im toto právo odopierali. Pri zvážení týchto aspektov sa dá súhlasiť s tvrdením niektorých historikov, ktorí považujú víťazstvo boľševikov v občianskej vojne za „historickú nutnosť“ a tvrdia, že bieli nemali nikdy reálnu šancu na víťazstvo.
Pretože za vyššie popísanej situácie bola národnostná politika boľševickej vlády dosť nekomplikovaná, bol Stalin vyslaný na front, aby prospieval strane tam. Dostal za úlohu obranu Caricynu (neskorší Stalingrad, dnes Volgograd) v Povolží a zaistenie dodávok obilia pre centrálne Rusko. Tu sa v roku 1919 oženil s osemnásťročnou Nadeždou Allilujevovou. Úlohu zadanú Leninom splnil, ale už tu naplno používal metódy, ktoré prekážali aj časti spolustranníkov. Išlo predovšetkým o vyvražďovanie rodín všetkých podozrivých z nedostatku oddanosti, vrátane malých detí (spočiatku došlo takmer k vzbure červenoarmejcov, ktorí mali popravy vykonávať) a intrigy proti konkurentom – v tomto prípade proti vojenským veliteľom, a tvorcovi armády Trockému. Stalin vybudoval v Caricyne vlastnú „despociu“ (formálne miestny soviet so sebou samým v čele), začal viesť politický boj proti armádnym silám a presadzoval robotnícke a partizánske jednotky. Došlo k prvému z radu zúrivých stretov s Trockým, ktorý sa obrátil na Lenina so žiadosťou na Stalinovo odvolanie. Lenin mu vyhovel a poslal Stalina na Sibír, kde spoločne s Dzerdžinským utužili morálku jednotiek a obyvateľstva masovými popravami, a následne do Petrohradu, kde vykonal to isté. V rokoch 19191920 sa zúčastnil úderu Červenej armády na Poľsko. Lenin, Tuchačevskij aj Stalin v tom čase verili, že by mohli ovládnuť podstatnú časť Európy (po porazení Poľska a spojení sa s maďarskými, nemeckými a francúzskymi súdruhmi).
Ako politický komisár sa mal podieľať na vedení južného krídla armády útočiaceho na Ľvov (fakticky ho viedol). Bol to on, kto najskôr odmietol splniť Trockého rozkazy a odovzdať elitnú Buďonného jazdeckú armádu Tuchačevskému, a kto mu ju nakoniec potom, čo mu ju predsa len odovzdal, zase svojvoľne odobral, a oslabil tak v kritický moment ľavé krídlo Tuchačevského severnej skupiny stojacej pred Varšavou. Cieľom konania bolo zvýšenie Stalinovej osobnej prestíže (chcel dobyť Ľvov pred tým ako Tuchačevskij dobyje Varšavu). V tomto ohľade síce uspel, ale následky mali katastrofický dosah na dianie na fronte. Tuchačevského vojská boli v bitke o Varšavu porazené, a krátko nato sa vojská maršala Pilsudského porazili aj Stalinové zoskupenie. Víťazné ťaženie sa zmenilo na útek a skončilo sa stratou podstatnej časti Bieloruska a Ukrajiny. Táto porážka znamenala aj zmarenie snáh o znovudobytie Pobaltia a Fínska. Tuchačevský vraj požadoval Stalinovu popravu, ale Lenin ho opäť podržal.
Boj o nástupníctvo po Leninovi (1920 – 1927).
V roku 1921 Stalina znovu zvolili do politbyra a o rok neskôr sa stal generálnym tajomníkom strany (opäť vďaka výdatnej podpore Lenina). Funkciu okamžite využil k upevneniu svojej moci. V straníckej funkcii používal mnohé nečestné praktiky. V roku 1922 sa stretol so samým Leninom. Spor viedli o tom, ako naložiť so Zakaukazskom, Ukrajinou a Bieloruskom, ktoré boli formálne samostatné a neboli tak súčasťou Ruska. Lenin sa pravdepodobne plánoval spojiť s Trockým a Stalina zničiť (Stalin bol už v tej dobe taký silný, že sa mu už mohol postaviť), ale jeho zdravotný stav sa prudko zhoršoval a mŕtvica spolu s progresívnou paralýzou mu znemožnili bojovať. Stihol už iba spísať závet, v ktorom napísal okrem iného:
"Súdruh Stalin ako generálny tajomník sústredil do svojich rúk obrovskú moc a ja som si nie istý, či ju dokáže vždy dosť obozretne využívať…"
"S. Stalin je príliš hrubý. Táto jeho chyba… je neprijateľná vo funkcii generálneho tajomníka. Preto navrhujem s. Stalina z tejto funkcie odvolať."
Stalin si bol svojou pozíciou už natoľko istý, že keď sa zmocnil Leninovho závetu, tak ho osobne prečítal na Ústrednom výbore, pričom maximálne využil fakt, že kritizoval aj ďalších jeho členov. Vzápätí na to poskytol svoju rezignáciu, ktorú však výbor odmietol. Odmietli ju dokonca aj jeho najväčší oponenti, ktorí síce boli ako celok silnejší, ale vzájomne sa natoľko nenávideli, že im dočasné ponechanie Stalina pripadalo ako rozumné riešenie. Zahodili tak poslednú vážnu šancu na zosadenie Stalina a záchranu svojich životov.
V nasledujúcich piatich rokoch zlikvidoval Stalin všetkých svojich významných odporcov. Najskôr s pomocou Zinoveva a Kameneva odstavil od velenia armády Trockého a potom za prizerania sa Trockého vyhnal Zinoveva z politbyra. Potom s Kamenevom vyhnal z politbyra Trockého a celkom ho ovládol. V roku 1927 presadil vylúčenie Trockého a Zinoveva zo strany a Trockého nechal dokonca vyhostiť zo Sovietskeho zväzu. Trockij v zahraničí nemlčal a jeho prejavy, články a knihy spôsobovali Stalinovi množstvo problémov minimálne na medzinárodnej úrovni. Situácia sa vyriešila až potom, keď sa podarilo Stalinovi zorganizovať Trockého vraždu. Posledným verejne vystupujúcim odporcom Stalina vo vedení strany bol Bucharin, ktorý sa postavil proti násilnej kolektivizácii vidieka a teroru, ktorý Stalin rozpútal. Išlo však viac-menej skôr o gesto, lebo v tom čase už proti Stalinovi nemal nikto šancu.
Diktátor upevňuje moc (1927 – 1938).
Potom čo odstavil svojich oponentov, začal Stalin upevňovanie svojej moci. Zničil všetkých potenciálnych odporcov a začal budovať ríšu a armádu, ktorá mala znovu ovládnuť najskôr bývalé cárske impérium. Svojimi plánmi sa od polovice 30. rokov nijako netajil, boli prezentované na schôdzach ÚV, na straníckych zjazdoch a v tlači. V zahraničí sa jeho plány stretávali so zmiešanými odozvami. Zatiaľ čo veľmoci (s výnimkou Spojeného kráľovstva) a ostatné bohaté krajiny ich často prijímali zhovievavo a niektoré z nich uzatvárali so ZSSR spojenecké zmluvy; Britov, Poliakov, Fínov a obyvateľov Pobaltia vážne znepokojovali.
V roku 1932 zomrela za záhadných okolností Stalinova druhá manželka. Príčinou smrti bolo strelné zranenie, otázkou však ostáva, či sa zastrelila sama, alebo či ju Stalin zavraždil. Stalin na prelome dvadsiatych a tridsiatych rokov rozpútal v krajine teror. Jeho plánom bola kolektivizácie vidieka, čo malo byť dosiahnuté obrovskou brutalitou. Roľníkom bolo odoberané aj obilie na siatie, a keď potom vypestovali málo, boli postihovaní za sabotáž. To isté čakalo aj predsedov kolchozov. Vidiek mal byť zlomený a zotročený. Ich obyvatelia boli vyvražďovaní a odosielaní na Sibír do pracovných táborov. Pridala sa aj ďalšia metóda – umelo vyvolaný hladomor. Podľa Stalinovho vlastného priznania Churchillovi počet obetí kolektivizácie bol desať miliónov.
Výsledkom bol pokles poľnohospodárskej produkcie, aj počtu obyvateľstva. To sa Stalinovi nepáčilo, on plánoval vzostup a rast, takže neostalo než pre neho falšovať štatistiky (do sčítania obyvateľstva boli napríklad započítavané aj ešte nenarodené embryá a „odhady počtu“ tých, čo sčítaniu „nejako unikli“) atď. Vidiek nebol jedinou obeťou, ďalším cieľom boli ideoví nepriatelia: inteligencia a predstavitelia neboľševických strán. V polovici tridsiatych rokov sa pridala vnútrostranícka čistka. Stalin totiž tvrdil, že napredovaním k socializmu sa triedny boj zostruje. Ako zámienka poslúžila Stalinom objednaná vražda Kirova (pri posledných voľbách do ÚV získal ako jediný viac hlasov ako Stalin), po ktorej prakticky vyhladil väčšinu svojich spolupracovníkov a spolubojovníkov z občianskej vojny. To malo za následok hrubé porušovanie ľudských práv a neodôvodnené masové represálie, ktoré boli ešte podporované anonymnými ohováračmi. Negatívne procesy v sovietskej spoločnosti sa navyše prehlbovali aj tým, že kontrolu strany a vlády nad orgánmi štátnej bezpečnosti prevzal do rúk on sám. Prispelo to najmä k zločinnej činnosti Jagodu, Ježova a Beriju. Prácu „dokončil“ obrovskými čistkami v armáde, pri ktorej Stalin zlikvidoval výkvet svojej generality: Jegorova, Bľuchera, Jakira či Tuchačevského. Takto si celkom podrobil aj armádu, zlikvidoval však aj veľa schopných a skúsených dôstojníkov, ktorých nahradili síce ľudia politicky spoľahliví, ale neskúsení a často úplne neschopní. Stalin to však zrejme nepovažoval za problém. Známy je jeho výrok, že v modernej dobe „vojnu vyhrá ten, kto bude mať väčšie množstvo lepších zdrojov“. Teraz bol pripravený na expanziu a obnovenie cárskeho impéria.
Expanzia (1939 – 1941).
Stalin bol v oblasti zahraničnej politiky opatrným pragmatikom. Chcel expandovať, ale mal obavy, aby sa proti nemu svet nespojil. Považoval za nutné mať spojencov a záruky, že svet bude natoľko rozštiepený, že sa o jeho ťaženie nebude nikto zaujímať. Mal v úmysle zostať silný a postupovať pomaly. Tento systém je zrejmý na celom jeho ťažení v rokoch 19391941, kde dôsledne dbal, aby sa vždy postavil iba jednému nepriateľovi. V auguste 1939 Sovietsky zväz uzavrel pakt o neútočení s Hitlerovým Nemeckom, a v jeho dodatkoch si oba štáty rozparcelovali priľahlú časť Európy a prisľúbili si vzájomnú podporu. ZSSR napadlo Poľsko 17. septembra 1939, ktoré prehrávalo svoj boj s Nemeckom, pričom tvrdil, že ide chrániť ukrajinské a bieloruské obyvateľstvo. Rezervné jednotky poľskej armády na východných hraniciach nedokázali Červenú armádu zastaviť. Po obsadení východných častí medzivojnového Poľska, sovietske orgány zatkli veľké množstvo nepohodlných poľských občanov spolu s nimi internovali množstvo vojnových zajatcov. Časť týchto zajatcov, najmä príslušníkov dôstojníckeho zboru, považovali za nebezpečných a rozhodili sa ich zlikvidovať. Stalin spolu s Berijom a členmi politbyra, napr. Molotovom, Vorošilovom a Kalininom, podpísal dokumenty, ktoré viedli ku Katynskému masakru. Hrozbou násilím si vynútil spojenecké zmluvy a rozmiestnenie svojich vojsk v Litve, Lotyšsku a Estónsku. Keď sa však s týmito a ďalšími požiadavkami obrátil na Fínsko, odmietlo ho.
„Budúca zväzová republika“, ako Stalin Fínsko opakovane nazýval, veľmi dobre chápala zmysel a ciele jeho politiky a bola odhodlaná bojovať. 30. novembra 1939 ZSSR napadlo Fínsko. Vzápätí bola ustanovená robotnícko-roľnícka vláda pod vedením Otta Kuusinena, ktorú Stalin označil za jedinú legitímnu vládu Fínska, s ktorou je ochotný rokovať. Fíni, hoci horšie vyzbrojení a niekoľkonásobne prečíslení, bojovali s neuveriteľnou urputnosťou. Červená armáda zdecimovaná čistkami mala s lámaním ich odporu veľké problémy. Svet navyše vyjadril svoju nespokojnosť a ZSSR za nevyprovokovanú agresiu vylúčili zo Spoločnosti národov a Spojené kráľovstvo a Francúzsko začali navzdory svojej vojne s Nemeckom uvažovať o intervencii. Stalin sa teda rozhodol ustúpiť od podmanenia celého Fínska a uspokojil sa s vysokými územnými ziskami. Celkovo si však veľmi sťažil situáciu, lebo nepodarené ťaženie zničilo vynikajúcu povesť, ktorú Červená armáda získala obsadením Poľska a porážkou Japoncov a Číňanov v predchádzajúcich rokoch. Krátko po ukončení zimnej vojny ZSSR násilím obsadil Pobaltie (vrátane Litvy čo bolo v rozpore s Paktom, ale Nemecko to nechalo bez následkov) a potom prinútil Rumunsko k odovzdaniu Besarábie. Nato obrátil znova svoju pozornosť na Fínsko, ale to už získalo podporu a záruky Nemecka. Keď sa potom v severnom Fínsku objavili nemecké jednotky, Stalin sa rozhodol dočasne od jeho obsadenia ustúpiť. Následne musel svoju expanziu v Európe ukončiť, pretože na konflikt s Nemeckom sa necítil a všetky potenciálne ciele už boli pod Nemeckou ochranou. Sústredil sa na budovanie armády a pacifikáciu dobytých území, kde rozpútal teror takých rozmerov, že vzhľadom naň sa inak hrozivé straty Fínska v zimnej vojne (25 000 mŕtvych a 60 000 ranených pri celkovom počte 3,8 milióna obyvateľov) javili ako „dobrý obchod“ (iba počet priamo zavraždených Litovcov počas rokov 19401941 sa odhaduje na minimálne 100 000).
Väčšina historikov sa domnieva, že Stalin už v tej dobe počítal s vojnou proti Nemecku a čakal na príležitosť, kedy Nemecko napadnúť. Stalin zjavne dúfal, že sa Hitler pokúsi vylodiť v Británii a utrpí pri tom značné straty. Ale Suvorova téza, že Hitler svojím útokom predbehol Stalina iba o pár týždňov, je všeobecne odmietaná. Väčšinový názor je, že Stalin mal v úmysle zaútočiť až po podstatnom oslabení Nemecka, t. j. po jeho invázii do Anglicka, alebo až po tom, ako by si bol istý svojou úplnou prevahou (odhadujú sa roky 19421943). Stalin bol síce znepokojený ochladením vzťahov s Nemeckom, ale snažil sa o ich vylepšenie. Nepripúšťal nič čo by mohlo Nemecko využiť ako zámienku pre rozpútanie vojny, čím sa snažil získať čas na dokončenie reforiem v armáde a jej prezbrojenie. Urobil však obrovskú chybu, keď si neuvedomil, že prekročil hranicu, za ktorou sa takáto činnosť stáva nielenže nepotrebnou, ale aj škodlivou. Hoci mal dosť správ o pripravovanom útoku, odmietol im uveriť a znemožnil včasné vykonanie protiopatrení. Okrem varovaní, ktoré mu zasielala britská diplomacia a boli pokladané iba za provokáciu, dostala sovietska spravodajská služba hodnoverné a veľmi presné informácie od Richarda Sorgeho, ktoré dokonca hovorili o tom, že sa vojna začne 22. júna. Jediný rozkaz, ktorý sa v smere obrany vydal pred vpádom sa týkal maskovania letísk a rozptýlenia lietadiel na letiskách. Bol nariadený Žukovom a Timošenkom 19. júna, ale na jeho realizáciu už nebol dostatočný čas.
Nemecko-sovietska vojna (1941 – 1945).
Keď 22. júna 1941 nacistické Nemecko prepadlo Sovietsky zväz, bol to pre Stalina veľký šok. Najskôr tomu nemohol uveriť a tvrdil, že ide o provokáciu nemeckých generálov, a že Hitler o tom nemôže vedieť. Stalin sa už predtým chystal na útočnú vojnu voči Nemecku. 15. mája bol dokonca schválený plán útoku na východné hranice Nemeckej ríše a následné rozvinutie sovietskych vojsk. Nemecký vpád však útočné plány zmaril. Naopak, sovietske vojská úplne nepripravené sa museli brániť vo veľmi nevýhodnej pozícii. Trvalo 11 dní, kým sa po prvýkrát na verejnosti vyjadril o nacistickom vpáde. Vo svojom rozhlasovom prejave 3. júla 1941 sa prihovoril občanom ZSSR "bratia a sestry" a požiadal ich o pomoc vo "vlasteneckej vojne". Ale viaceré jeho diletantské zásahy do riadenia operácií mali na ZSSR a jeho armádu zničujúci dopad. Straty Červenej armády boli obrovské. Jej letectvo bolo spolovice eliminované a ešte horší osud postihol tankové vojská, ktoré boli z takmer 90% zničené aj napriek ich početnej ba dokonca i kvalitatívnej prevahe nad nemeckými tankmi. V oblasti Umane, Kyjeva a Viazmy boli do konca roka zničené celé armády. V období ťažkých bojov vydal Stalin 16. augusta 1941 rozkaz č. 270, v ktorom bolo prikázané všetkým vojakom a dôstojníkom bojovať do poslednej možnosti a vyhýbať sa dobrovoľnému padnutiu do zajatia. Tí, ktorí sa vzdali nepriateľovi bez odporu, boli považovaní za zradcov, ich rodiny boli automaticky považované za nebezpečných rodinných príslušníkov nepriateľov vlasti, zatknuté a uväznené. Takto bola uväznená i rodina Stalinovho najstaršieho syna Jakova Džugašviliho, ktorý padol do zajatia v bojoch pri Vitebsku.
Nemožno však povedať, že by všetky jeho vojenské a politické rozhodnutia boli nesprávne. Vo svojom prejave 3. júla 1941 sa obrátil na obyčajných ľudí, apeloval na národné cítenie všetkých obyvateľov Sovietskeho zväzu, pričom spomenul slávnych ruských vojvodcov ako bol Alexander Nevský. Prejav, ktorý sa začínal slovami: „"Súdruhovia, občania, bratia a sestry, príslušníci armády a námorníctva! Obraciam sa na vás priatelia moji!"“, bol neklamnou známkou toho, že niečo nie je v poriadku. Ľudia to pochopili aj napriek tomu, že v prejave tvrdil, že: „"najlepšie nepriateľské divízie sú už zničené."“ Snahy obyvateľstva celej krajiny skĺbené so Stalinovými organizačnými schopnosťami ako i nekompromisnými rozkazmi sa ukázali byť rozhodujúcim elementom v nasledujúcom období. Podporil tiež masívnu evakuáciu priemyslu, ktorá zachránila pred zničením a obsadením mnoho priemyselných podnikov, ktoré boli evakuované na východ, najmä na Ural, prípadne ďalej na Sibír. Ešte stále však nedal na názory svojich generálov, a tak sa opakovala situácia z roku 1941, keď podobný osud postihol ďalších sovietskych vojakov na jar 1942, keď Stalin trval napriek varovaniam viacerých dôstojníkov na protiútokoch, keďže považoval Wehrmacht, ktorý utrpel v bojoch cez zimu ťažké straty za porazený. Následne zle odhadol nemecké plány na letnú ofenzívu a sústredil väčšinu svojich záloh v strednej časti frontu na obranu Moskvy. Nemecké vojská však zaútočili na juhu, zlikvidovali Buďonného protiútok pri Charkove a postupovali k Stalingradu a na Kaukaz. Známy sa stal tvrdý Stalinov rozkaz č. 227 z 28. júla 1942, ktorý vošiel do povedomia ako: „"Ani krok späť!"“ Tento rozkaz nedovoľoval jednotkám opustiť zverené pozície a navyše ustanovil takzvané uzáverové jednotky, ktoré mali aj s pomocou zbraní zabrániť samovoľným ústupom vojenských jednotiek. Boli taktiež vytvorené trestné jednotky tzv. „štrafbaty“, do ktorých sa dostali vojaci a velitelia za najrôznejšie priestupky ale aj neodôvodnené opustenie zverených pozícií. Tieto jednotky boli nasadzované na najnebezpečnejšie úseky frontov a ich príslušníci museli „zmyť svoje zločiny voči vlasti svojou krvou“. Straty v týchto jednotkách boli preto veľmi vysoké. V existujúcej situácii to však bol nevyhnutný krok, ktorý do značnej miery pomohol dosiahnuť zvrat v situácii na frontoch.
Medzi 28. novembrom a 1. decembrom 1943 sa po prvýkrát stretol so svojimi dôležitými spojencami na teheránskej konferencii, kde rokoval o dôležitých otázkach otvorenia západného frontu, či poľskej otázke. Zaviazal sa navyše, že po porážke Nemecka pomôže spojencom v boji s Japonskom. Na prelome rokov 1942/1943 využil Sovietsky zväz sériu Hitlerových strategických omylov, zozbieral dostatok záloh a prešiel na krídlach nemeckých armád pri Stalingrade do protiútoku. V kotli pod Stalingradom bola po prvýkrát v druhej svetovej vojne zničená celá nemecká armáda. Keď sa sovietskym vojskám podarilo zajať nemeckého poľného maršala Friedricha Paulusa, navrhol mu Hitler jeho výmenu za vlastného syna Jakova. Verzií Stalinovej odpovede existuje niekoľko, nech už však znela akokoľvek bola jednoznačne odmietavá. (Jedna z verzií jeho odpovede znie: "„Poručíka za maršala nevymieňajú.“") Sovietski generáli získali po bitke o Stalingrad veľký kredit, ale aj Stalinovu dôveru. Tým sa výrazne líšil od Hitlera, ktorý napriek svojim vlastným chybám z väčšiny neúspechov obviňoval práve svojich generálov.
Na jar 1943 sa však Nemcom podarilo víťazný postup od Stalingradu zastaviť trpkou porážkou pri Charkove. Len blatisté jarné počasie zachránilo sovietske vojská pred veľkým nebezpečenstvom, ktoré po tejto bitke vzniklo. Stalin po porade so svojimi generálmi potom súhlasil, aby sa po skončení rasputice nezačínala nová ofenzíva, ale aby vojská vyčkali na nemecký útok, ktorého cieľom mali byť jednotky v oblasti Kurského oblúku – rozsiahleho výbežku frontu zasahujúcemu asi 80 až do nemeckých postavení medzi mestami Oriol a Belgorod. Sovieti pripravili v oblasti pre Nemcov kruté prekvapenie vo forme rozčlenenej obrany s ôsmimi obrannými líniami, z ktorých sa nacistom podarilo preraziť iba tri. Obidve strany vrhli do bitky svoju najmodernejšiu techniku a najlepšie vojská. Z bitky nakoniec vyšli víťazne sovietske jednotky, ktoré okamžite začali energicky vytláčať nepriateľa po celom úseku frontu. Červená armáda tak vyvrátila mýtus o tom, že dokáže víťaziť iba v zime. V priebehu nasledujúceho obdobia boli Nemci vytlačení z blízkosti Leningradu, bol oslobodený Charkov, Kyjev, po bojoch v Bielorusku v lete 1944 aj Minsk. Mobilitu sovietskej armády vtedy výrazne podporili dodávky množstva nákladných automobilov od západných Spojencov. Stalin tak onedlho získal opäť všetko čo stratil, a znovu ovládol Pobaltie, Ukrajinu aj Besarábiu. Sovietske jednotky rýchlo prenikli do Rumunska a na Balkán. Fínsko na severe mu však znova uniklo, keď najprv zastavilo sovietsku ofenzívu zhruba v oblasti, kde sa bojovalo i počas zimnej vojny a neskôr prinútilo nemecké vojská k odchodu z krajiny a rýchlo požiadalo a prímerie. Stalo sa síce satelitom ZSSR pokiaľ ide o medzinárodnú politiku a zahraničný obchod, ale zachovalo si nezávislosť pokiaľ ide o väčšinu vnútornej politiky a štátneho zriadenia.
Vo východnej Európe sovietske vojská rýchlo postupovali. I tu však ich postup poznamenali Stalinove politické ambície, keď zahatal podporu pre Varšavské povstanie, či naopak pre politický kredit v Česko-Slovensku prikázal svojim vojskám útočiť v nevhodných podmienkach cez Dukliansky priesmyk. Posledným nerozumným krokom Stalina vo vojne bol útok na Berlín. Keďže bol presvedčený, že sa ho Západní Spojenci, ktorí mali mesto na dosah, pokúsia dobyť ako prví. Namiesto toho, aby svoje vojská, ktoré počas vojny vybojovali najťažšie bitky a utrpeli ťažké straty, šetril, pustil sa do priameho útoku na mesto. Vysokým stratám, ktoré jeho jednotky v týchto bojoch utrpeli, by išlo predísť napríklad obliehaním mesta. Faktom však je, že každý deň vojny prinášal Sovietskemu zväzu obrovské straty na životoch (v priemere 14 000 denne) a skrátenie bojov ich teoreticky mohlo znížiť. Podľa dohôd so Spojencami, zaútočil v auguste 1945 na japonské vojská v Mandžusku. Do konca vojny sa sovietskym vojskám podarilo oslobodiť aj severnú časť Kórey. V Európe spadali do sovietskej sféry vplyvu Poľsko, Česko-Slovensko, Rumunsko, Maďarsko, Bulharsko a Východné Nemecko, ktoré sa stali sovietskymi satelitmi v každom ohľade, aj keď sa režimy, ktoré v nich vznikli, nedajú so Stalinovou diktatúrou porovnávať.
Stalin získal ako víťaz nad nacizmom najmä vďaka svojmu kultu osobnosti gloriolu bojovníka za slobodu a osloboditeľa národov, ktorá oslepila mnoho ľavicových intelektuálov po celom svete. Tí potom veľkoryso prehliadali zverstvá, ktoré doma páchal (pokiaľ správam o nich vôbec verili). Víťazstvá sovietskych vojsk boli v rámci Stalinovho kultu osobnosti všeobecne označované ako výsledky jeho geniálnych vojvodcovských schopností, pričom sa cielene bagatelizovalo jeho pričinenie k úvodným porážkam Červenej armády v rokoch 19411942. Rozpútal štátom vedené prenasledovanie a presídlenie národov, ktoré považoval za spojencov nacizmu počas vpádu do ZSSR. Boli to napríklad Čečeni, Krymskí Tatári a mnohí ďalší. Táto činnosť mala za následok ohromné ľudské a kultúrne škody a mnohými je považovaná za genocídu.
Povojnové obdobie (1945 – 1953).
Stalin v povojnových rokoch síce aj naďalej plánoval expanziu a upevnenie impéria, ale jeho postupy sa zmenili. Aby si uchoval svoju pozitívnu tvár, snažil sa postupovať menej nápadne. Mal obavy zo západných spojencov, ktorí sa ukázali silnejší, ako čakal, tým skôr, že Sovietsky zväz bol vojnou ekonomicky vyčerpaný a vojnové škody krajinu uvrhli späť do stavu, ktorý krajina zažila po skončení občianskej vojny pred dvadsiatimi rokmi. Navyše sa Stalinov zdravotný stav začal zhoršovať a strácal silu. Jeho zahraničná politika sa v mnohých ohľadoch míňala účinku. Síce sa mu podarilo celkom ovládnuť štáty v jeho sfére vplyvu s výnimkou Juhoslávie, ale jeho podpora odsunu Nemcov z nemeckého územia sa obrátila proti nemu – vyhnanci, ktorí mali rozvrátiť ekonomiku Západného Nemecka, ju naopak posilnili a skonsolidovali. Izrael sa k ZSSR aj napriek Stalinovej počiatočnej podpore nakoniec obrátil chrbtom a ani Kórejská vojna sa nevyvíjala dobre. Princípy budovania a riadenia hospodárstva, ktoré zaviedol, boli síce vhodné na vojnové pomery, ale v čas mieru boli neefektívne. Stalinské čistky navyše potierali akúkoľvek iniciatívu obyvateľstva, aj preto sa sovietske hospodárstvo v nasledujúcich obdobiach stalo charakteristické technickou zaostalosťou, nízkou produktivitou práce a vysokou materiálovou a energetickou náročnosťou.
V rokoch 19481949 Stalin upustil od masových vrážd nepohodlných osôb, aké realizoval v skoršom období. Prenasledovanie politických nepriateľov však malo podobný charakter. Začal antisemitskú kampaň proti kozmopolitizmu. Všetkých Židov plánoval presunúť na východ krajiny do už dlhšie existujúcej autonómnej oblasti k Čínskym hraniciam, pri tom síce nemalo dochádzať k ich popravám, ale počas transportu mala veľká časť z nich zahynúť. Presunu Židov sa malo týkať aj vytvorenie ďalších pracovných táborov pre asi štvrť milióna ľudí. Tesne pred svojou smrťou rozpútal propagandistickú kampaň a zatýkanie lekárov po celej krajine. Celá kampaň sa začala zatýkaním lekárov, ktorí sa starali o politikov v moskovskom Kremli. V roku 1953 sa už našli vo vedení strany ľudia, ktorí sa s ním odvážili nesúhlasiť, hoci iba na neverejných zasadaniach.
Smrť.
Večer 1. marca alebo ráno 2. marca došlo u Stalina k výronu krvi do mozgu (mŕtvici). Pár hodín pred tým mal hostí: Malenkova, Beriju, Bulganina a Chruščova , ktorí odišli o štvrtej hodine ráno. Stalin vstával obvykle neskoro, ochranka si myslela, že ešte spí a neodvážila sa ho rušiť. Večer 22:30 hod. ho našli ležať v bezvedomí na zemi a preniesli ho na gauč. Pre teóriu Stalinovej vraždy nie sú žiadne dôkazy. Ignaťjev ihneď zavolal Chruščova, ktorý dorazil na daču za Stalinom ako prvý spolu s Bulganinom. 2. marca ráno dorazili lekári. Tlak mal 190/110, prerušovane dýchal. Stalin ešte žil 4. a 5. marca. 4. marca začal omodrievať a dusiť sa a ráno 5. marca vracal krv. Večer mal pulz 150 úderov za minútu. Zomrel 5. marca 1953 o 21:50 hod. vo veku 74 rokov.
Berija síce v tej dobe patril k jedným z najmocnejších ľudí v ZSSR a bol Stalinovým osobným priateľom, ale v poslednom čase sa okolo neho začali objavovať podozrivé príznaky, napríklad zatýkanie jeho blízkych spolupracovníkov. To bolo v Stalinovom Sovietskom zväze obvykle predzvesťou útoku a likvidácie. Je nemožné, aby si Berija nebol vedomý tejto skutočnosti. Treba teda brať jeho tvrdenie, že Stalinovi bolo lepšie a nebol dôvod volať lekára okamžite, s veľkou rezervou. Za oveľa pravdepodobnejšiu je historikmi považovaná možnosť, že Berija úmyselne zdržal privolanie lekárskej pomoci a napomohol tak k Stalinovej smrti. Podľa niektorých spolupracovníkov túto verziu niekoľkokrát potvrdil v súkromných rozhovoroch krátko po Stalinovej smrti, v ktorých so sebavedomým úsmevom niekoľkokrát povedal vetu "„Ja som ho odstránil...“"
Stalin bol jediný zo sovietskych štátnikov, na počesť ktorého bola po jeho smrti usporiadaná v pravoslávnom chráme panychída. Po informáciách o jeho smrti bola veľká časť obyvateľstva krajiny otrasená. Pri jeho pohrebe a snahách ľudí dostať sa k rakve a vidieť jeho telo dni predtým boli v mnohopočetných davoch ušliapaní viacerí ľudia. Deň 5. marec sa v Česko-Slovensku dostal medzi pamätné dni. Česko-slovenský ľud si ho pripomínal do roku 1956, teda do odsúdenia kultu osobnosti novým lídrom Nikitom Chruščovom. Zabalzamované telo Stalina umiestnili do Mauzólea Lenina, ktoré sa v r. 19531961 volalo Mauzóleum V. I. Lenina a I. V. Stalina. Na základe uznesenia XXII. zjazdu z 30. októbra 1961, v noci z 31. októbra na 1. novembra 1961 Stalinovo telo vyniesli z mauzólea a pochovali do hrobu pri kremeľskom múre. Stalinovu sochu v strede mesta jeho narodenia presunuli Gruzínci do múzea v noci z 24. na 25. júna 2010. 
Vyznamenania.
V roku 1946 Bratislava udelila Stalinovi čestné občianstvo, ale v roku 2020 mu ho odňala, pretože jeho konanie „nebolo zlúčiteľné s takýmto ocenením“.
Súčasné názory na Stalina.
Podľa výskumu verejnej mienky z 18. – 19. februára 2006, 47 % obyvateľov Ruska pokladá rolu Stalina v histórii za pozitívnu, 29 % za negatívnu. Priaznivci Stalina z rôznych politických táborov vyzdvihujú najmä politickú stabilitu a poriadok, ktorý za jeho vlády panoval. Po XXII. zjazde pamätníky Stalina boli po celom Sovietskom zväze demontované, okrem pamätníka v rodnom meste. V súčasnosti na mnohých miestach Ruska mu znovu budujú pamätníky.

</doc>
<doc id="2353" url="https://sk.wikipedia.org/wiki?curid=2353" title="Rudolf Stammler">
Rudolf Stammler

Rudolf Stammler (* 19. február 1856, Alsfeld, Nemecko – † 25. apríl 1938, Wernigerode) bol nemecký filozof práva, profesor v Berlíne, predstaviteľ marburskej školy. Zastával novokantovskú filozofiu práva; jeho sociálnym ideálom je spoločenstvo slobodoprajných ľudí.

</doc>
<doc id="2354" url="https://sk.wikipedia.org/wiki?curid=2354" title="Wolfgang Stegmüller">
Wolfgang Stegmüller

Wolfgang Stegmüller (* 3. jún 1923, Natters, Rakúsko† 1. jún 1991, Mníchov, Nemecko) bol rakúsko-nemecký filozof. Zaoberal sa predovšetkým teóriou poznania, filozofiou vedy a analytickou filozofiou. Jeho najznámejším dielom sú viaczväzkové "Hauptströmungen der Gegenwartsphilosophie" (Hlavné prúdy súčasnej filozofie).
Životopis.
Študoval na univerzite v Innsbrucku ekonómiu a filozofiu. V roku 1945 získal doktorát z ekonomických vied a v roku 1947 aj doktorát z filozofie.
V roku 1949 sa habilitoval v odbore filozofia. Témou jeho habilitačnej práce bolo "Bytie, pravda a hodnota v súčasnej filozofii."
Po ročnom pobyte na University of Oxford sa v roku 1954 vrátil späť do Innsbrucku, kde bol v roku 1956 vymenovaný za mimoriadneho profesora filozofie. V nasledujúcom období pôsobil aj ako hosťujúci profesor na univerzitách v Kieli a Bonne.
V roku 1958 sa stal riadnym profesorom filozofie, logiky a filozofie vedy na "Ludwig-Maximilians-Universität" v Mníchove. V rokoch 1977 až 1979 bol dekanom Fakulty filozofie, teórie vedy a štatistiky. V zimnom semestri 1962/1963 a v letnom semestri 1964 pôsobil ako hosťujúci profesor na "University of Pennsylvania."
Stegmüller bol od roku 1966 korešpondentom Rakúskej akadémie vied, od roku 1967 členom Bavorskej akadémie vied a od roku 1972 členom Medzinárodného filozofického inštitútu v Paríži.
V roku 1989 mu jeho alma mater Universität Innsbruck udelila čestný doktorát.
V roku 1990 bol emeritovaný, zároveň sa však stal čestným predsedom Spoločnosti pre analytickú filozofiu.
Zomrel 1. júna 1991 v Mníchove. Pochovaný je v obci Gräfelfing, neďaleko Mníchova.
Spoločnosť pre analytickú filozofiu udeľuje od roku 1994 vybraným mladým vedcom "Cenu Wolfganga Stegmüllera".
Priamo u Stegmüllera sa habilitovalo desať z jeho žiakov. Hoci nemožno hovoriť o akejsi „Stegmüllerovej filozofickej škole“, predsa malo jeho myslenie veľký vplyv na nasledujúce generácie filozofov. Vo všeobecnosti možno konštatovať, že spoločným znakom Stegmüllerových žiakov je dôraz na intencie analytickej filozofie.
K Stegmüllerovým žiakom patrili aj Wolfgang Röd (* 1926 – † 2014) a Julian Nida-Rümelin (* 1954).
Oblasti záujmu.
V roku 1948 sa prostredníctvom Karla Poppera (1902 – 1994) bližšie zoznámil s logickým pozitivizmom – filozofickým smerom, ktorý bol v Nemecku po skončení Druhej svetovej vojny takmer neznámy. Následne sa venoval predovšetkým štúdiu filozofie Rudolfa Carnapa (1891 – 1970). Politické a antimetafyzické tézy tzv. Viedenského krúžku si však Stegmüller nikdy neosvojil. Svoj príklon ku Carnapovým pozíciám odôvodňoval tým, že predstavujú akúsi zlatú strednú cestu medzi Wittgensteinovým tvrdením o nemožnosti prísne vedeckej filozofie a Popperovým popieraním významu filozofie jazyka. Svojimi publikáciami Stegmüller významne prispel k rozvoju a popularizácii analytickej filozofie a filozofie vedy v nemecky hovoriacich krajinách. 
O "štyroch problémoch teórie poznania", mimochodom, centrálnych témach jeho neskorších prác, sa Stegmüller po prvýkrát zmienil už vo svojej inauguračnej prednáške. Boli to: 
Stegmüllerovo pole pôsobnosti bolo mimoriadne široké, zahŕňalo množstvo filozofických disciplín. Okrem nespočetných prác k problematike súčasnej filozofie nemožno nespomenúť jeho publikácie v oblasti základov logiky, teórie poznania a filozofie vedy.
Logika.
Svojimi knihami "Das Wahrheitsproblem und die Idee der Semantik" (Problematika pravdy a idea sémantiky, 1957) a "Unvollständigkeit und Unentscheidbarkeit" (Neúplnosť a nerozhodnuteľnosť, 1959) sprístupnil nemecky hovoriacim čitateľom sémantiku a logiku Alfreda Tarskeho a Rudolfa Carnapa, ako aj príspevky Kurta Gödela v oblasti matematickej logiky. Ďalšími významnými prácami Wolganga Stegmüllera na poli logiky je článok "Die Antinomien und ihre Behandlung" (Antinómie a ich spracovanie, 1955) a spoluautorstvo knihy "Strukturtypen der Logik" (Štruktúrne typy logiky, 1961).
Teória poznania.
Jedným z najznámejších diel Wolfganga Stegmüllera je kniha "Metaphysik, Skepsis, Wissenschaft" (Metafyzika, skepsa, veda) z roku 1954, v ktorej predstavil epistemiologické základy týchto troch oblastí. Poukázal v nej na skutočnosť, že hľadanie epistemiologických základov nevyhnutne vedie k samotnému „"problému dôkazu"“, ktorý je podľa neho neriešiteľný. Stegmüller vylúčil aj riešenie založené na preukázaní samorozpornosti univerzálnej epistemiologickej skepsy, aj za predpokladu, že by bola táto samorozpornosť skutočná. Stegmüller napokon prišiel k záveru, že "univerzálny epistemiologický skepticizmus" je možné zastávať bez rozporu (sic!) za predpokladu, že sa zriekneme zdôvodnenia tohto postoja. Napriek neriešiteľnosti „"problému dôkazu"“ sú podľa Stegmüllera pre metafyziku i vedu ako takú nepostrádateľné určité bazálne (epistemiologické) predpoklady. Prísne vzaté – metafyziku ako aj vedu možno považovať v princípe za nezdôvodnené, ich základom je v konečnom dôsledku iracionálne rozhodnutie či predpoklad.
Vo svojich dielach sa vysporadúval aj s fenomenalizmom. V publikácii "Der Phänomenalismus und seine Schwierigkeiten" (Fenomenalizmus a jeho ťažkosti) z roku 1958 poukázal na slabé miesta tohto filozofického smeru, ktoré v konečnom dôsledku bránia konzekventnej realizácii jeho programu v praxi.
Filozofia vedy.
Je považovaný za jedného z najvýznamnejších predstaviteľov filozofie vedy v druhej polovici 20. storočia. Taktiež nemožno nespomenúť jeho zásluhy o popularizáciu tém filozofie vedy a analytickej filozofie v širokom spektre nemecky hovoriacich čitateľov.
Stegmüllerovo pôsobenie na poli filozofie vedy zásadným spôsobom ovplyvnili dve knihy dvoch významných amerických fyzikov a súčasne filozofov – "The Structure of Scientific Revolutions" (Štruktúra vedeckých revolúcií) z roku 1962, ktorej autorom bol Thomas S. Kuhn, a "The Logical Structure of Mathematical Physics" (Logická štruktúra matematickej fyziky) z roku 1971 z pera Josepha D. Sneeda.
Kuhnova kniha uvrhla Stegmüllera, podľa jeho vlastných slov, na dlhý čas do hlbokej filozofickej krízy. V Sneedových tézach však Stegmüller videl východisko z dobovej krízy (vedeckého) racionalizmu ako aj primeranú odpoveď na problém teoretických pojmov. Sneedove myšlienky sa neskôr stali základným kameňom tzv. "vedecko-teoretického štrukturalizmu" (Wissenschaftstheoretischer Strukturalismus) – významného smeru v rámci súčasnej filozofie vedy, o rozvoj ktorého sa v neposlednom rade pričinil aj Stegmüller a viacerí jeho spolupracovníci.

</doc>
<doc id="2355" url="https://sk.wikipedia.org/wiki?curid=2355" title="Lorenz von Stein">
Lorenz von Stein

Lorenz von Stein (* 15. november 1815, Borby, Nemecko – † 23. september 1890, Weidlingen) bol nemecký filozof štátu a spoločnosti.

</doc>
<doc id="2356" url="https://sk.wikipedia.org/wiki?curid=2356" title="Wilhelm Stern">
Wilhelm Stern

Wilhelm Stern (* 11. august 1844 – † 1918) bol nemecký psychológ; venoval sa výskumu reči. Predchodca psycholingvistiky.

</doc>
<doc id="2357" url="https://sk.wikipedia.org/wiki?curid=2357" title="Dugald Stewart">
Dugald Stewart

Dugald Stewart (* 22. november 1753, Edinburgh, Škótsko, Spojené kráľovstvo – † 11. jún 1828, Edinburgh, Škótsko, Spojené kráľovstvo) bol škótsky filozof a matematik, predstaviteľ škótskej školy, ktorý najhlbšie rozpracoval filozofiu common sensu.

</doc>
<doc id="2358" url="https://sk.wikipedia.org/wiki?curid=2358" title="Stilpón z Megary">
Stilpón z Megary

Stilpón z Megary bol starogrécky filozof, predstaviteľ megarskej školy.
Podľa Stilpóna je konečným zmyslom ľudského života vedenie a na ňom sa zakladajúca praktická súdnosť, umožňujúca človeku vnútornú slobodu a uspokojenie v podobe apatie.

</doc>
<doc id="2359" url="https://sk.wikipedia.org/wiki?curid=2359" title="James Hutchison Stirling">
James Hutchison Stirling

James Hutchison Stirling (* 22. január 1820, Glasgow, Spojené kráľovstvo – † 19. marec 1909, Edinburgh) bol škótsky filozof a kritik, iniciátor hegelovského hnutia v Anglicku, predstaviteľ absolútneho idealizmu.

</doc>
<doc id="2360" url="https://sk.wikipedia.org/wiki?curid=2360" title="Francisco Suárez">
Francisco Suárez

Francisco Suárez (* 15. január 1548, Granada, Španielsko – † 25. september 1617, Lisabon, Portugalsko) bol španielsky teológ a filozof, člen jezuitského rádu, zavŕšiteľ scholastiky.
Je autorom diela "Disputationes metaphysicae", patriaceho medzi najdôkladnejšie príručky scholastickej metafyziky. Rozum má možnosť poznať aj to, čo je jednotlivo-konkrétne.

</doc>
<doc id="2361" url="https://sk.wikipedia.org/wiki?curid=2361" title="Henrich Suso">
Henrich Suso

Blahoslavený Henrich Suso (* 21. marec 1295/1297, Konstanz alebo Überlingen, Nemecko – † 25. január 1366, Ulm) bol nemecký dominikán, kňaz, filozof, predstaviteľ mystiky, žiak J. Eckharta.
Uctievanie.
Henrich Suso bol vyhlásený za blahoslaveného ekvipolentne v piatok 22. apríla 1831 pápežom Gregorom XVI. Katolícka cirkev si tohto blahoslaveného pripomína 25. januára.

</doc>
<doc id="2362" url="https://sk.wikipedia.org/wiki?curid=2362" title="Ludvík Svoboda">
Ludvík Svoboda

Ludvík Svoboda môže byť:

</doc>
<doc id="2363" url="https://sk.wikipedia.org/wiki?curid=2363" title="Emanuel Swedenborg">
Emanuel Swedenborg

Emanuel Swedenborg (* 29. január 1688, Štokholm, Švédsko - † 29. marec 1772, Londýn, Spojené kráľovstvo) bol švédsky filozof, vedec, mystik a teozof.
Bol známy svojimi prácami z matematiky, mechaniky, astronómie a baníctva; spočiatku boli jeho práce preniknuté duchom racionalizmu leibnizovsko- wolffovského typu. Neskôr sa vyhlásil sa jasnovidca a začal alegoricky komentovať bibliu. Na jeho teozofické učenie mal vplyv gnosticizmus a židovská kabala.

</doc>
<doc id="2364" url="https://sk.wikipedia.org/wiki?curid=2364" title="Ján Szomolányi">
Ján Szomolányi

Ján Szomolányi je slovenský logik a filozof.

</doc>
<doc id="2367" url="https://sk.wikipedia.org/wiki?curid=2367" title="Pavol Jozef Šafárik">
Pavol Jozef Šafárik

Pavol Jozef Šafárik ("Safáry"/"Schaffáry"/"Schafary"/"Saf(f)arik"/"Šafarík"/"Szafarzik", po česky "Pavel Josef Šafařík", po nemecky "Paul Joseph Schaffarik", po latinsky "Paulus Josephus Schaffarik", po maďarsky "Pál József Saf(f)arik") (* 13. máj 1795, Kobeliarovo – † 26. jún 1861, Praha) bol slovenský, v Čechách naturalizovaný básnik, historik, etnograf, slavista a univerzitný profesor. Založil vedeckú slavistiku. Svoje diela písal prevažne po nemecky alebo po česky.
Rodina.
Život Šafárikovej rodiny, jeho rodičov, starých rodičov, príbuzných a súrodencov bol úzko spätý so Štítnikom a jeho okolím. 
Otec Pavol (Pavel) Šafárik (1761 – 1831) sa narodil v Štítniku 26. januára 1761, tu aj navštevoval latinskú školu. Dva roky chodil do školy v Kunovej Teplici, aby sa naučil po maďarsky. Po ukončení štúdií pôsobil ako učiteľ (preceptor) v okolí Štítnika asi 15 rokov. Pravdepodobne hmotné dôvody viedli Šafárikovho otca k tomu, že zanechal učiteľské povolanie a odišiel za farára do Kobeliarova. 
Krátko na to sa narodil P. J. Šafárik. Jeho najstarší brat Ján mal vtedy už 12 rokov, sestra Mária 10 a ďalší brat Ľudovít Samuel 7 rokov. Matka P. J. Šafárika Katarína, rodená Káresová (1764 – 1812) pochádzala z chudobnej zemianskej rodiny v Hankovej. Mali spolu 5 detí, a to už spomenutých súrodencov P. J., a tiež „prvého" Pavla Jozefa narodeného 1791, ktorý ale po roku umrel. 
Keďže kobeliarovská fara bola jednou z najchudobnejších v Gemeri a ak chcela Šafárikova matka primerane zabezpečiť svoje štyri deti, musela siať ľan, priasť, dávať si tkať, starať sa o hospodárstvo, a dokonca aj obchodovať. Aj preto bol v domácnosti vždy dostatok všetkého. Umrela 14. decembra 1812 ako 48-ročná. 
Šafárikov otec sa polroka po jej smrti oženil druhýkrát (2. júna 1813), proti vôli svojich detí, s vdovou po rožňavsko – bystrianskom farárovi Pavlovi Lovčánim, Rozáliou, rodenou Drábovou. Z prvého manželstva mala dve deti, dcéru Rozáliu a syna Pavla. S touto ženou, žil až do svojej smrti, do 4. februára 1831. Pavol Jozef Šafárik mal teda 4 vlastných, z toho jedného, „menovca" ani nepoznal, a 2 nevlastných súrodencov. 
Osud manželky a detí po Šafárikovej smrti.
Manželka P. J. Šafárika, Júlia, rodená Ambróziová, žila ešte pätnásť rokov po smrti svojho manžela. Umrela roku 1876 ako 73-ročná.
Najstarší syn Vojtech (1831 – 1902) po skončení štúdií v Göttingene dostal miesto profesora na obchodnej akadémii vo Viedni, neskôr sa stal význačným chemikom. 
Mladší Jaroslav (1833 – 1862) ukončil medicínu na pražskej univerzite a stal sa druhým asistentom profesora Bohdálka, anatóma. Pre slabý plat roku 1858 odišiel od neho do Viedne za praktického vojenského lekára. Po návrate z vojny v Taliansku sa stal vrchným asistentom na c. k. Jozefínskej akadémii vo Viedni. 
Najmladší syn Vladislav (1841 – ?), ktorý robil rodičom najväčšie problémy, začal študovať právo na pražskej univerzite, ale štúdium nedokončil. Odišiel k vojsku a bojoval v Taliansku pri Magente a Solferine, kde bol aj ranený. Čoskoro si získal dôstojnícku hodnosť. 
Dcéra Božena (1831 – 1895) sa vydala za Josefa Jirečka (1825 – 1888), literárneho historika a českého politika, ktorý bol určitý čas vychovávateľom v Šafárikovej rodine. Ich synom, a teda vnukom P. J. Šafárika, bol Konstantín Jireček, historik, autor štúdie "Šafařík mezi Jihoslovany", a dcérou Svatava Jirečková, ktorá sa stala maliarkou vo Viedni.
Život.
Slovensko (1795 – 1815).
Narodil sa 13. mája 1795 v evanjelickej fare v Kobeliarove. Kobeliarovo, kde prežil P. J. Šafárik detstvo a kam sa rád vracal aj v neskoršom období, leží v juhovýchodnej časti Slovenského rudohoria. Je približne rovnako vzdialené od Rožňavy, Dobšinej a Jelšavy. Dá sa povedať, že sa nachádza v ťažisku pomyselného trojuholníka týchto troch miest.
Základy školského vzdelania, ako to zhodne uvádzajú životopisci, získal od otca, pričom všetci vychádzajú z neskorších zápisov jeho syna Vojtecha. Ten píše v knihe "Co vyprávěl P. J. Šafařík…": „"Když mu ale v 7 mém roce jen jednou abecedu celou ukázal, tu on sám hravě čísti se naučil, a již pak celý den na peci sedával čítaje. Do 8 ho roku již dvakráte byl celou bibli přečetl, a jedno ze zalíbených jeho zaměstnání bylo, že bratřím a sestře, jakož i lidem domácím kázával." " Škola ani učiteľ sa tu vôbec nespomínajú.
V životopisoch P. J. Šafárika sa uvádza, že na jeho národné povedomie vplýval v Kobeliarove jeden z tamojších pismákov menom Novák, ktorý mu požičiaval na čítanie české knihy. S najväčšou pravdepodobnosťou ide o tamojšieho učiteľa, „ludimagistra" Tomáša Nováka. Dôležitejším faktorom ale, ktorý vplýval na Šafárikovo národné povedomie bolo prostredie v ktorom žil. Tvorilo ho slovenský ľud, jeho piesne, rozprávky a povesti o zbojníkoch, spolu s krásou okolitej prírody. O hĺbke a intenzite vplyvu kobeliarovského prostredia na Šafárika, svedčia jeho spomienky na detstvo. Vedel si ich veľmi živo vybaviť aj po 50 – 60 rokoch, ako to vidieť v už vyššie spomenutej publikácii Co vyprávěl P. J. Šafařík…
V rokoch 1805 – 1808 študoval v Rožňave. Niektorí životopisci spomínajú nižšie gymnázium. Iní zase hovoria o evanjelickej škole, ktorá sa práve v nástupnom roku P. J. Šafárika postupne menila vo „vyššiu" strednú (latinskú) školu. Keďže Šafárik tu študoval len tri ročníky, viacerí životopisci sa prikláňajú k názoru, že nastúpil hneď do druhého ročníka donatistov. Počas rožňavských štúdií býval Šafárik u Ujházyho, kde sa zároveň stravoval, tak ako ďalší študenti i dievčatá, ktoré sa prišli do Rožňavy naučiť nemčinu a šitie. P. J. Šafárik pod vedením a osobným dohľadom svojho profesora, od roku 1806 aj svojho príbuzného, a jeho dcéry vydatej za Ujházyho, úspešne rozšíril svoje vedomosti a vzdelanie. Okrem povinnej latinčiny osvojil si maďarčinu a nemčinu. 
Na jeseň roku 1808 odišiel P. J. Šafárik na štúdium humaniora do Dobšinej, hoci mohol pokračovať v syntaxi a rétorike. Hlavným dôvodom jeho odchodu bolo opäť pravdepodobne hmotné postavenie rodiny. Štúdium bolo výhodnejšie, pretože tu mohol bývať a aj býval, u sestry Márie, ktorá sa sem presťahovala z Rožňavy. P. J. Šafárik študoval v Dobšinej 2 roky, a to v školských rokoch 1808/1809 a 1809/1810. V štúdiu na dobšinskej škole dosiahol ešte väčšie úspechy než v Rožňave. V Dobšinej sa ďalej rozvinuli a prehĺbili predpoklady k jeho básnickej, pedagogickej a vedeckej činnosti. Splnil zároveň podmienky potrebné k ďalšiemu štúdiu, a tak odtiaľ odchádza s výborným vysvedčením, žiadúcimi vedomosťami z literatúry, so znalosťou latinčiny, nemčiny a maďarčiny. Štúdium v Dobšinej, kde sa hovorilo prevažne po nemecky, poskytovalo slovenským chlapcom možnosť aktívne si osvojiť nemeckú reč, prípadne zdokonaliť sa v nej. Z knihy "Šafárik na Slovensku…": "„...do Dobšinej prichádzali chlapci statkárov, dedinskej inteligencie remeselníkov a kupcov i zo vzdialenejších stolíc, aby okrem vedomostí z donáta, gramatiky a syntaxe osvojili si i nemeckú reč. Podobne chodievali chlapci zo slovenských rodín študovať na latinské školy do Gemera, Oždian a Rožňavy, aby si tu osvojili maďarčinu. Ak sa chceli vzdelanci Uhorska uplatniť v praxi, museli nevyhnutne ovládať všetky štyri jazyky krajiny: latinčinu, nemčinu, maďarčinu a slovenčinu." " Z tohto hľadiska bolo pre P. J. ozaj šťastím, že študoval aj v Rožňave a, aj keď nevyhnutne, ale predsa aj v Dobšinej.
Ukončením štúdia v Dobšinej nastáva v živote 15-ročného Šafárika veľká zmena. Vyčerpal možnosti štúdia v regióne, a je preto nepriamo nútený opustiť rodinu a rodisko Kobeliarovo, gemerské prostredie, bohaté na kultúrnu históriu. Tým zároveň stratí bezprostredný kontakt so slovenskou dedinou a jej ľudom, jeho problémami, ale aj s jeho slovesnosťou a folklórom.
P. J. Šafárik prišiel do studeného a drsného podnebia Kežmarku na jeseň roku 1810. Čakalo ho tu päť rokov štúdia, študoval tu však len štyri roky. V dôsledku usilovnosti bol rétorom len jeden rok (1810/1811), po roku prešiel do filozofie a v školskom roku 1812/1813 bol už politikom juristom. V poslednom roku štúdia (1813/1814) absolvoval teológiu, ktorej obsah vyučovania okrem teologických disciplín tvorili prednášky z histórie a encyklopédie, z teoretickej a praktickej fyziky, zo zdravovedy a prirodzeného práva, z práva štátneho a práva národov. Štúdium v Kežmarku ukončil P. J. Šafárik v lete roku 1814 absolvovaním všetkých troch kurzov:
Ako podmienku pre prijatie na nemeckú univerzitu a získanie niektorého zo štipendií pre „uhorských" študentov v Nemecku vykonal kandidátikum z teológie u K. Genersicha s prospechom „eminenter profectus in theolog. praeparatoris".
Štúdium a pobyt v Kežmarku mal pre formovanie osobnosti P.J. Šafárika, ako básnika a neskoršieho vedca európskeho ba svetového formátu veľký význam. Sám o tom napísal vo vlastnom, po nemecky napísanom životopise. P. J. Šafárik sa v štúdiu vyznačoval mimoriadnou usilovnosťou, vynikal v „mravoch" (v správaní) i v prospechu, za čo ho v jednom i v druhom hodnotili známkou „eminens". Šafárik si dokonale osvojil nemčinu a klasické jazyky. V teologickom kurze sa učil gréčtinu a hebrejčinu. Gréčtina a latinčina mu otvárali brány k antickej a latinskej literatúre. Vedomosti poskytované školou si Šafárik rozširoval a prehlboval samovzdelávaním, v čom mu vytvárala vhodné podmienky bohatá lyceálna knižnica, ale aj diela a časopisy, ktoré si sám kupoval. Štúdium histórie a vedomosti z nej formovali v Šafárikovi historické vedomie, v ktorom začínala zaujímať dôležité miesto láska k českému a k slovenskému národu, postupne sa rozširujúc na národ srbský a neskôr na všetky slovanské národy. Tu na evanjelickom lýceu v Kežmarku sa spriatelil s J. Blahoslavom, ako aj poľskými, srbskými, ukrajinskými študentmi, čo taktiež ovplyvnilo jeho slovanskú orientáciu a literárnu, najmä básnickú tvorbu. Šafárikova láska k rodnému kraju, vlasti, národu a jazyku našla konkrétny výraz v básnickej tvorbe a v zbieraní slovenských ľudových piesní. Výsledkom básnickej tvorby v Kežmarku bola oslavná báseň na Ondreja Máriassyho, patróna lýcea, baróna z Markušoviec a Batizoviec z príležitosti jeho návratu ako kolonela pešiakov z vojny proti Napoleonovi pod názvom "Ode festiva". Do literatúry sa však uviedol básnickou zbierkou "Tatranská Múza s lyrou slovanskou" (Levoča 1814).
Na odporúčanie riaditeľa, alebo z niektorého z profesorov, Šafárik, ako vynikajúci študent, ktorý bol len rok rétorom, a rok preskočil do filozofie, prijal v roku 1812 miesto súkromného vychovávateľa v rodine Dávida Goldbergera. Práve v tomto období, ako je už spomenuté vyššie, nastali v jeho rodnom Kobeliarove veľké zmeny. Dňa 14. decembra mu umrela matka, ktorú veľmi miloval a otec sa po pol roku oženil druhýkrát so spomínanou Rozáliou.
Nemecko (1815 – 1817).
Po ročnom vychovávateľskom pôsobení pokračoval v štúdiu na Univerzite v Jene. Pre Jenu sa P. J. Šafárik definitívne rozhodol počas štúdií v Kežmarku, predovšetkým na želanie otca. Hradením študijných nákladov v Jene sa písomným potvrdením zaviazal otec, potešený tým, že aspoň jeden z jeho synov bude kráčať v jeho šľapajach. V Jene býval v jednom dome so Samuelom Ferjenčíkom a Ondrejom Jamriškom, v posledom roku štúdia i s Jánom Benediktim. Žil veľmi skromne, o čom svedčí jeho rozprávanie synovi Vojtechovi. 
Obdobie po napoleonských vojnách, v ktorom študoval Šafárik v Nemecku, poznamenávala vzrastajúca politická a kultúrna aktivita nemeckej mládeže. Politické ovzdušie na jenskej univerzite sa vyznačovalo slobodomyseľnosťou a kritickosťou voči reakčnému a politickému poriadku. Profesori a študenti otvorene a bez obáv vyjadrovali svoje náhľady a formulovali celonemecké požiadavky. P. J. Šafárik sa na podujatiach študentov nezúčastňoval, rešpektujúc Summu akademických zákonov, zakazujúcich účasť v „buršenšaftoch a landsmanšaftoch", ktorú podpísal. V Jene strávil P. J. Šafárik dva roky, čím skončil tri semestre. Dňa 16. mája 1816 sa stal členom Societas latina Jenensis. 
Výsledkom Šafárikovej básnickej činnosti v Jene je sedemnásť básní, napísaných prevažne od októbra 1815 do mája 1816. Vyšli v Hromádkových "Prvotinách pěkných umění" vo Viedni a získali mu zvučné meno v Čechách a na Slovensku. Tri semestre štúdia na univerzite v Jene znamenali veľký prínos pre P. J. Šafárika v každom smere. Predovšetkým prispeli k formovaniu jeho odborného a vedeckého profilu. V Jene si osvojil kritické metódy vedeckého bádania. Tu si získal dôkladnú metodologickú prípravu pre vedeckú činnosť. V Jene si našiel ďalších priateľov z radov spolužiakov. Z nich Juraj Müller, bývalý vychovávateľ v rodine Kubínyiovcov, poskytol Šafárikovi informácie o tomto východnom mieste, prostredníctvom Samuela Ferjenčíka mohol osobne spoznať J. W. Goetheho a s Jánom Chalupkom mal spoločné literárno-umelecké záujmy. 
Z Jeny, s ktorou sa Šafárik lúčil nerád, odišiel na začiatku mája 1817 v rukách s vysvedčením vydaným na odchod prorektorom Danzom. Príčiny jeho predčasného odchodu sa vysvetľujú rozdielne: administratívnym zásahom rakúskej vlády, ktorá nedovolila mladíkom z Uhorska študovať v Nemecku, Šafárikovou obozretnosťou, ale aj finančnou tiesňou. 
Na ceste do vlasti sa zastavil v Lipsku a v Prahe, kde sa stretol s viacerými českými národovcami (Dobrovským, Jungmannom, Hankom, Presslom, Nejedlým a i.). Po mesačnom pobyte v Prahe, kde sa zaujímal o miesto vychovávateľa, odišiel cez Viedeň do Bratislavy. V Bratislave, kde pobudol desať dní, sa osobne stretol s Františkom Palackým, s ktorým si písal už predtým.
Slovensko (1817 – 1819).
V lete 1817 dostal P. J. Šafárik pozvanie na vychovávateľa do rodiny Gašpara Kubínyiho v Bratislave. P. J. Šafárik ponuku prijal a na miesto nastúpil 20. augusta 1817. Vychovával jeho syna Ladislava. K tomuto rozhodnutiu mohlo viesť Šafárika viacero motívov: možnosť vedeckej práce, finančné dôvody spojené so snahou čím skôr si vyrovnať dlžobu u brata Jána, ale aj postavenie Bratislavy a Kubínyiovskej rodiny vo vtedajšom vedeckom, kultúrnom a spoločenskom živote Uhorska. Gašpar Kubínyi a celá jeho rodina si P. J. Šafárika vážila, veľmi dobre finančne honorovala, prejavovala k nemu priateľské, skoro familiárne vzťahy. 
Priateľstvo Pavla Jozefa Šafárika s o tri roky mladším Františkom Palackým našlo výraz i vo vedeckej práci, ktorej výsledkom bolo spoločné literárno-teoretické dielo "Počátkové českého básnictví obzvláště prozodie" (Prešporok – Praha 1818). Ich spoločným priateľom bol Ján Blahoslav Benedikti, potom sa však odmlčal, potom pribudol Ján Kollár, s ktorým sa Šafárik osobne spoznal na jar 1819. 
Rok 1819 znamenal rozhodujúci obrat v živote a povolaní P. J. Šafárika. Vychovávateľstvo v Kubínyiovej rodine sa mu chýlilo ku koncu. Neprijal ani predtým ponúkané miesto profesora na evanjelických školách „v severných Uhrách", ale rozhodol sa pre Nový Sad, kde nezjednotená pravoslávna cirkev už skôr vytvorila gymnázium a na jar 1819 vypísala konkurz na miesto riaditeľa a prvého profesora. Na to však Šafárik potreboval doktorát. S pomocou, a odporúčaním Jána Blahoslava Benediktiho ho dostal dňa 5.apríla 1819. Opäť s pričinením Jána B.B., ale aj niektorých známych Srbov, výber na miesto riaditeľa nakoniec padol na najmladšieho z prihlásených, na P. J. Šafárika.
Vychovávateľskú činnosť v rodine G. Kubínyiho ukončil teda koncom júna 1819. Šafárikov odchod z Bratislavy chápali vlastenci, predovšetkým ale českí, ako stratu pre národ. Niekoľko týždňov pred odchodom do Nového Sadu pobudol v rodnom Gemeri, Kobeliarove a u starého otca Káresa v Hankovej. Bol to posledný pobyt Šafárika v rodisku, do ktorého sa už v živote nevrátil.
Srbsko (1819 – 1833).
Funkciu riaditeľa prevzal P. J. Šafárik slávnostným prejavom, ktorý predniesol v latinčine. Načrtol v ňom dejiny gymnázia, hovoril o profesoroch a ich vyučovacích povinnostiach, potom vyjadril svoje pedagogické názory na koncepciu školy, zoznámil prítomných s návrhom reforiem, ktoré plánoval uskutočniť. 
Nový riaditeľ zapôsobil na Srbov veľmi priaznivým dojmom. Okrem P. J. Šafárika všetci profesori boli Srbi. P. J. Šafárik zastával funkciu riaditeľa päť rokov. Ako riaditeľ mal ambiciózne plány. Šafárikovou koncepciou bolo vytvoriť gymnázium podľa gréckeho vzoru. Hneď po prebratí funkcie, sa podarilo Šafárikovi presadiť drobnejšie zmeny v učebnom pláne, rozšírením učebných predmetov o kreslenie, resp. rysovanie. Pozitívne bolo prijaté aj zbieranie kníh pre budúcu knižnicu. Šafárik mal osobitnú radosť z toho, že do tvoriacej sa knižnice, do jej fondu, pribúdali vzácne staroslovienske literárno-historické pamiatky. V inauguračnej reči uviedol, že na gymnáziu bude on sám vyučovať matematiku (algebru aj geometriu), fyziku, logiku, rétoriku, poéziu, štylistiku a bude vykladať klasikov v I. humanitnej triede. Tak sa aj stalo. Prednášal po latinsky, po nemecky a po zosilnení maďarizačných tendencií, keď zasiahli aj novosadské gymnázium, v posledných dvoch – troch rokoch pobytu vyučoval aj maďarčinu ako vyučovací predmet.
Počas prvých dvoch rokov novosadského účinkovania býval Šafárik v dome bohatého mešťana Servického. Roku 1821 požiadal Šafárika synovec srbského patriarchu, aby prevzal výchovnú starostlivosť nad jeho synom. Ako odmenu dostal k dispozícii časť ich domu v Novom Sade, kde býval, a o stravu a byt sa mu starala kuchárka, ktorú mu platili.
Dňa 17. júna 1822 sa P. J. Šafárik oženil s 19 ročnou Júliou Ambróziou. Pochádzala z drobnej slovenskej zemianskej rodiny. Narodila sa vo Veľkej Kikinde (Srbsko) 19. novembra 1803. Jej otec pochádzal z Paludze (okr. Liptovský Mikuláš) a matka z Jasenovej na Orave. Manželka P. J. Šafárika – ako uvádzajú životopisci – bola inteligentná, neobyčajne sčítaná a temperamentná. Ovládala tri resp. štyri slovanské jazyky: slovenčinu, češtinu, srbštinu a ruštinu. Manželovi veľa pomáhala pri jeho vedeckej práci.
Šafárikova situácia v Novom Sade sa zhoršila po roku 1824, keď rakúska vláda zakázala srbskej pravoslávnej cirkvi zamestnávať evanjelických vzdelancov z Uhorska na gymnáziách a vo svojich službách. Šafárik dostal výnimku, s tým že nebude vykonávať funkciu riaditeľa.
P. J. Šafárikovi sa po zásahu vlády začali hromadiť problémy, narastať hmotné, finančné a iné ťažkosti. Príjem sa mu zmenšil práve vtedy, keď ho najviac potreboval, pretože v rodine pribúdali deti. V Novom Sade sa Šafárikovcom narodilo päť detí: Ľudmila (21. 2. 1824 – 28. 4. 1824), Milena (17. 7. 1825 – 4. 4.1826), Mladen Svatopluk (17. 1. 1827 – 22. 2. 1828), Vojtech a Božena. Zhoršenie materiálnych a finančných podmienok nútilo Šafárika, aby si sám hľadal profesorské miesto, o čo sa usiloval na Slovensku. Z viacerých dôvod však mnoho dobrých ponúk neprijal.
Počas svojho pobytu v Novom Sade sa Šafárik spolupodieľal na zbieraní, príprave do tlače a vydávaní slovenských ľudových piesní. Vyšli pod názvom "Písně světské lidu slovenského v Uhřích. Sebrané a vydané od P. J. Šafárika, Jána Blahoslava a jiných" (V Pešti 1823). Najvýznamnejším vedeckým dielom Šafárika z jeho novosadského obdobia sú "Geschichte der slawischen Sprache und Literatur nach allen Mundarten" (Pešť 1826) – "Dejiny slovanských jazykov a literatúr vo všetkých nárečiach". V Novom Sade napísal P. J. Šafárik ešte ďalšie dve práce, ktoré vyšli tlačou, a to: "Über die Abkunft der Slawen nach Lorenz Surowiecki" (Pešť 1828) a "Serbische Lesekörner oder historisch – kritische Beleuchtung der serbischen Mundart, ein Beitrag zur slawischen Sprachkunde" (Pešť 1833). Šafárik nazbieral v Novom Sade množstvo literárno – historického, ale aj iného materiálu, ktorý neskôr spracúval v Prahe.
Dňa 22. decembra 1832 dal P. J. Šafárik patronátu gymnázia výpoveď s tým, že tu ostane do konca zimného semestra. Dňa 6. apríla 1833 opustil Nový Sad, ktorý v ďalšom živote už nenavštívil. Po neúspešných snahách o získanie pedagogického a knihovníckeho miesta v Rusku, odchádza na pozvanie a záruku priateľov pôsobiť, cez Pešť a Bratislavu do Prahy. 
Čechy (1833 – 1861).
Šafárikova rodina prišla do Prahy 4. mája 1833, po takmer mesiac trvajúcej ceste. Po príchode do Prahy P. J. Šafárik koncentroval svoje úsilie predovšetkým na zabezpečenie svojej rodiny a na možnosti pokračovať vo vedeckej práci. Českí vlastenci mu v oboch pomáhali. Zabezpečili mu byt, čo bolo vtedy najpotrebnejšie, pretože čoskoro po príchode pribudli do Šafárikovej rodiny dvojičky Jaroslav a Bohuslav, nar. 24. mája 1833, z ktorých druhý chlapček umrel 31. 8. 1837. Okrem nich sa Šafárikovcom narodili v Prahe ďalšie štyri deti. Počas celého svojho pobytu v Prahe, najmä v 40-tych rokoch, závisela celá jeho existencia na 380 zlatých, ktoré ročne dostával od svojich českých priateľov pod podmienkou, že – ako to František Palacký explicitne formuloval – "od teraz, čokoľvek budete písať, budete to písať len v českom jazyku".
P. J. Šafárik zásluhou Františka Palackého vypomáhal pri redakčných prácach v "Časopise Českého musea", potom po odstúpení Palackého časopis redigoval. V rokoch 1834 – 1835 bol redaktorom časopisu "Světozor". V rokoch 1836 – 47 bol cenzorom kníh. Od roku 1841 bol kustódom pražskej Univerzitnej knižnice, a od roku 1848 jej riaditeľom, súčasne bol aj mimoriadnym profesorom slovanskej filológie na Karlo-Ferdinandovej univerzite v Prahe.
Popri vedeckej práci, ktorá bola Šafárikovi v Prahe hlavným zmyslom životnej náplne, bol okolnosťami prinútený zaoberať sa niekoľkokrát aj otázkami vzdelania a školstva. Napr. roku 1848 minister Alexander Bach poveril P. J. Šafárika spolu s K. J. Erbenom členstvom v komisii pre slovanskú právnu terminológiu. Výsledkom činnosti komisie bol slovník "Juridisch – politische Terminologie der slawischen Sprachen Oesterreichs". Vyšiel vo Viedni roku 1850 so Šafárikovým krátkym predhovorom.
V zbierke spisov „Hlasowé o potřebě jednoty spisowného jazyka pro Čechy, Morawany a Slowáky“ vydanej Jánom Kollárom v roku 1846 Šafárik mierne kritizoval Štúrovo zavedenie novej spisovnej slovenčiny (1843). Hoci Šafárik, na rozdiel od jeho českých kolegov – vždy považoval Slovákov za od Čechov oddelený národ (tak napríklad explicitne v jeho „Geschichte der slawischen Sprache...“ a v „Slovanskom národopise“), bol za používanie len „slovenského slohu českého jazyka“ ako literárneho jazyka na Slovensku.
V revolučných rokoch 1848 – 1849 sa venoval len svojim vedeckým záujmom. Po vydaní diela "Über die Abkunft der Slawen nach Lorenz Surowiecki" zbieral historický materiál pre najstaršie obdobie slovanských dejín. Výsledkom jeho úmorného vedeckého bádania okrem drobnejších štúdií sú dve monumentálne práce – základné piliere slovanské – "Slovanský národopis" (Praha 1842, druhé vydanie tiež roku 1842, tretie vydanie roku 1843) a "Slovanské starožitnosti". Po jeho smrti, v rokoch 1862 – 63 bol pripravený III. diel Slovanských starožitností, ktorý vyšiel v Prahe roku 1865.
V posledných piatich rokoch života začal Šafárik chorľavieť a trpieť rozličnými fóbiami, a to aj napriek tomu, že sa zbavil materiálnych a finančných ťažkostí a ubúdali mu aj starosti o rodinu. Psychické depresie v posledných dvoch rokoch P. J. Šafárika priviedli k tomu, že 23. mája 1860 skočil do Vltavy, čo vzbudilo v širokej verejnosti nesmierny rozruch. Podarilo sa ho však zachrániť. 
Na začiatku októbra 1860 sa Šafárik definitívne vzdal miesta riaditeľa Univerzitnej knižnice. Cisár František Jozef I. jeho žiadosti vyhovel vlastnoručne písaným listom, pričom mu ponechal ako dôchodok plný plat. Šafárik bol na dôchodku len málo. Rýchlo začal chradnúť, strácal zrak a pohyboval sa už len o paličke, ale pritom bol duševne čulý. Umrel 26. júna 1861. 
Pochovali ho na evanjelickom cintoríne v Prahe – Karlíne a po zrušení tohto cintorína roku 1900 Šafárikove pozostatky previezli na Olšanské cintoríny. Nad jeho hrobom umiestnili pôvodný sarkofág so starosrbským nápisom: „V krasnich mira sego v’spitaľ sa esti et junosti svojeje".

</doc>
<doc id="2368" url="https://sk.wikipedia.org/wiki?curid=2368" title="Ádi Šankara">
Ádi Šankara

Ádi Šankara (iné názvy: Ádi Šankaráčárja, Áčárja Šankara, Šrí Šankara, Šankara Bhagatpádáčárja, Ádi Šankaráčári, Ádi Šankaran; , , ; * asi 788 – † 820) bol indický filozof, systematizátor (komentátor Bádarájanovej Brahmasútry) klasickej védánty, hlavný predstaviteľ smeru advaita; predstaviteľ džňánajogy. Šankaru považujú za najväčšieho indického mysliteľa všetkých dôb.
Šankara vychádza vo svojej filozofii plne z upanišád, zmieruje ich vzájomné protirečenia a rovnako ako mímánsa ich považuje za zjavenú pravdu, ktorú stačí len správne pochopiť a vyložiť.

</doc>
<doc id="2369" url="https://sk.wikipedia.org/wiki?curid=2369" title="Ján Šefránek">
Ján Šefránek

Doc. PhDr. Ján Šefránek, CSc. (* 25. apríl 1942, Martin) je slovenský logik, filozof, informatik a vysokoškolský pedagóg.
Vzdelanie a pôsobenie pred rokom 1970.
V rokoch 19591964 absolvoval štúdium filozofie na Filozofickej fakulte Univerzity Komenského v Bratislave. Na tej istej fakulte získal v roku 1968 aj titul PhDr. vo vednom odbore logika. Svoju profesionálnu kariéru začal ako vysokoškolský pedagóg na Katedre filozofie a metodológie na Prírodovedeckej fakulte UK.
Venoval sa logickej teórii vedy a analytickej teórii poznania. Vychádzal z pozícií logického empirizmu. Do roku 1970 publikoval viacero článkov. V tomto období predložil aj dizertačnú prácu. K jej obhajobe sa však dostal až po roku 1990. V roku 1970, po štyroch rokoch profesionálnej kariéry, počas začínajúcej normalizácie, bol prepustený z univerzity. Autor eseje Duch totality (Reflex, časopis slovenských vysokoškolákov, č.03, 6.V.1969) nemohol pôsobiť na univerzite v normalizovanom Československu.
Sedemdesiate roky.
Od apríla 1970 do roku 1979 pracoval na Osvetovom ústave v Bratislave. Diaľkovo vyštudoval matematiku na Prírodovedeckej fakulte UK. Na Výskumnom ústave lekárskej bioniky v Bratislave sa zúčastňoval činnosti rozbiehajúceho sa seminára z umelej inteligencie. Počas vedľajšieho úväzku na tomto ústave napísal internú publikáciu Reprezentácia poznatkov (Niektoré aspekty vzťahu logiky a umelej inteligencie), 1978, 137 s.
Osemdesiate roky.
V rokoch 1979 - 1981 pôsobil na Ústave pre informácie a riadenie kultúry. Bol členom tímu pracujúceho do roku 1980 na projekte Reprezentácia vedomostí vzájomne komunikujúcich systémov.
V rokoch 1982 – 1987 pracoval na Výskumnom ústave lekárskej bioniky v tíme. ktorý vyvinul oceňovaný informačný systém nemocničného oddelenia MEDAS. Podieľal sa na návrhu a implementácii dotazovacieho systému, ktorý umožňoval lekárom a iným užívateľom vytvárať súbory, vyberať z nich údaje, vyhovujúce sformulovaným dotazom a štatisticky ich spracovať. Hlavnou myšlienkou bolo vytvorenie relačného interfejsu nad hierarchicky organizovanou systémovou databázou a implementácia logického dotazovacieho jazyka, inšpirovaného jazykom Query by Example.
V roku 1987 prešiel na Ústav výpočtovej techniky vysokých škôl, po reorganizácii a rozdelení strediska bol od roku 1988 pracovníkom Laboratória informatiky Matematicko-fyzikálnej fakulty (dnes Fakulta matematiky, fyziky a informatiky) UK. Venoval sa hlavne temporálnym databázam, logickému programovaniu, jazyku PROLOG a reprezentácii poznatkov.
Niektoré publikácie z obdobia 1982-1988:
V čiastočne uvoľnenom prostredí konca osemdesiatych rokov sa vrátil aj k publicistike a v roku 1989 uverejnil niekoľko glos v novom Literárnom týždenníku.
Pôsobenie na FMFI UK.
V roku 1990 sa stal prvým ponovembrovým riaditeľom Laboratória informatiky (neskôr premenovaného na Ústav informatiky). Hlavný výskumný záujem opäť orientoval na reprezentáciu poznatkov, špeciálne na logiky, vhodné na reprezentáciu neúplných, nekonzistentných a vyvíjajúcich sa poznatkov a nemonotónneho usudzovania s využitím jazykov logického programovania alebo abstraktného argimentačného frameworku. Z takto zameraných publikácií možno vybrať články:
a knihu J. Šefránek, Inteligencia ako výpočet. IRIS, Bratislava, 2000, 427 s.
Bol členom programových výborov
Venoval sa aj kognitívnej sémantike. Patril k zakladateľom výskumu v oblasti kognitívnej vedy na Slovensku. Navrhol teóriu významov, založenú na pojme rozlišovacieho kritéria. V porovnaní s tradičnými koncepciami, ktoré priraďujú významy k jazykovým výrazom, v navrhnutom poňatí má zmysel hovoriť aj o predjazykových alebo mimojazykových významoch. Z publikácií:
Intenzívne sa venoval pedagogickej práci. Bol garantom bloku umelá inteligencia v rámci študijných programov informatika a aplikovaná informatika na FMFI UK. Viedol viacerých diplomantov a doktorandov. Aj po jeho odchode do dôchodku funguje KR Group (Knowledge Representation Group), ktorú založil.
Z publicistiky možno zmieniť články v Slovenských pohľadoch v rokoch 1990 až 1993 a v SME v druhej polovici deväťdesiatych rokov a niekoľko blogov.

</doc>
<doc id="2370" url="https://sk.wikipedia.org/wiki?curid=2370" title="Šora Nogma">
Šora Nogma

Šora Nogma (* 1794 – † 1844, Petrohrad) bol kabardský filozof, predstaviteľ osvietenskej filozofie, historik a básnik.
Šora Nogma vytvoril prvú abecedu a gramatiku kabardského jazyka a kabardsko-ruský slovník.

</doc>
